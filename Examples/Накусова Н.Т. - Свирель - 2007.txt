Нæкуысаты 
Наирæ 

æмдзæвгæтæ 
<^к 
Дзæуджыхъæу 
2007 

84 (2Рос-Осе) 
Н-25 
Нæкуысаты Н. 
Н—25 Уадындз: Æмдзæвгæтæ. — Дзæу- 
джыхъæу: Ир, 2007 — 63 ф. 
Накусова Н.Т. 
Свирель. 
Тематнка книги очень разнообразна: Родина, 
природа, добро и зло, правящие миром... И, конеч^ 
но же, любовь... 
,,4702500202-37 Ак м ллпть** п^\ 
Н М131(03)-07 48~07 84(2Рос-Осе) 
© ГУП РСО-Алания «Издательство «Ир*, 200^ 
© Накусова Н.Т., 2007 
15ВЫ 5-7534-1098-7 © Григорян В.С., оформление, 2007^ 

СЫГЪЗÆРИН УАДЫНДЗ 
Сызгъæрин уадындз ракуырдтон Хуыцауæй, 
Цæмæй мæ зарæг айхъуыса дæрдтыл, 
Цæмæй, куы уынон ацы дуне сауæй, 
Уæд тауон ныфс зæрин зæлтæй бæстыл. 
Мæ уадындз исдзæн адæмæн сæ хъыгтæ, 
Зæххыл ыссудздзæн амонд æмæ уарзт, 
Куы нал хус кæной хъарм рустыл цæссыгтæ, 
Куы абуха фæллад зæрдæты маст. 
Сызгъæрин уадындз рахастон Хуыцауæй. 
Цæй адджын у Ыскæнæджы лæвар! 
Нæй уымæн сæфæн, никуы йын ис ауæй, 
Уый таудзæн рухс, куы уа нæ дуне тар. 
10.05.02 

6 
Нæкуысаты Наирæ 
ФÆНДЫР 
Ирон хъазты, ирон уарзты цæхæр, 
Зæрдæмæ хъаргæ, уды арфмæ хизгæ, 
Зæххон рыстæй уæларвæй дæ æрисгæ, 
Кæм вæййыс ды, уым цин вæййы фылдæр. 
Зынаргъ хæзна, нæ Иры ирддæр стъалы, 
Æрвон амонд, сыгъзæрин тын æлвисæг, 
Фæллад зæрдæ рæсугъд бæллицтæм исæг, 
Æхцон уддзæф дæ зарæг риумæ калы. 
Хъæбулы туг, зæрдæйы рыст — дæ тæгты, 
Дæу радта Нартæн амондæн Сырдон, 
Дæ зарынмæ ныхъхъус вæййы Цъæйдон, 
Дæ аив зæлтæй басæттыс ызнæгты... 
07.12.97 

Уадындз 
7 
ИРОН ÆГЪДАУЫ ТЫХ 
Ирон æгъдауы уаз тыхæй сыгъдæгдæр 
Нæй дунейыл, ыскæны мæ хъæддых. 
Сæрдыгон хуры хъарм тынтæй фæлмæндæр 
Мæн батавы ирон æгъдауы тых. 
Нæ вæййы хатгай уæлдæфæй бæрæгдæр, 
Фæлæ та ногæй разыны зæххыл, 
Æмæ та зæрдæ банкъары, æцæгдæр 
Кæй кæны тых ирон æгъдау мæныл. 
Æз цин кæнын, кæй райгуырдтæн иронæй, 
Мæ цард — нывонд мæ райгуырæн бæстæн. 
Куы нал цæуон мæ фæндагыл уæндонæй, 
Уæд ратдзæн тых ирон æгъдау мæнæн. 
1999 

Нæкуысаты Наирæ\ 
НАРТЫ ФÆТКЪУЫ 
Къæвда уары, адæм лидзынц, 
Уынгты ацæуæн дæр нæй, 
Парчы урс бабызтæ уидзынц 
Доны фæрдгуытæ зыдæй. 
Адæм къæвдайæ фæллайынц, 
Арв ныллæмары йæхи, — 
Парчы хъазынц æмæ найынц 
Доны бабызтæ сæхи. 
Фæлæ иу уд дæр нæ зоны, 
Арв кæй ызгъалы цæссыг: 
Уый Хуыцауы зæрдæ тоны, 
Зæхмæ ракалди йæ хъыг. 
Скæсдзæн хур, фæуыдзæн уарын, 
Зæхх уыдзæн йæ цинæй дзаг, 
Мæргътæн райхъуысдзæн сæ зарын, 
Хур нæ батавдзæни фаг. 
Фæлæ зæххы фидыц никуы 
Скæндзæн адæмы нæртон, 
Ехх, тæхуды æмæ искуы 
Ирæн Нарты фæткъуы ’ртон! 
Уымæн никуы цыд йæ рæзты 
Стигъæг, знаг кæнæ лæгмар, 
Нарты уадæхсыст цæргæсты 
Ничи скодтаид цагъар. 
12.12.00 

УРС ÆМÆ САУ ТЫХТÆ 
Урс тыхтæ адæмы скæнынц æмзонд, 
Уарзт æмæ цинæн сæ зæрдæ — нывонд. 
Сау тыхтæ асæттынц цин æмæ уарзт, 
Тауынц рæсугъд зæххыл туг æмæ маст. 
Урс тыхтæй адæймаг — зондджын, уæздан, 
Зоны æгъдау кæнын, зоны йæ ран. 
Сау тыхтæй адæм — æдзæллаг, æгад, 
Нал ис хъæздыг зæххыл амонд, бæркад. 
Урс æмæ сау тыхтæ, сау æмæ урс, 
Дуне ныссау вæййы, стæй та — ныуурс. 
Адæм — сæрибар, сæрибар — сæ зонд, 
Афтæмæй сау тыхтæн зæрдæ — нывонд. 
Арæх нæ февзарæм урс æмæ сау, 
О, фæлæ сау тыхтæн зæрдæ — æвгъау. 
Разынæд, разынæд зæрдæ æндон, 
Ма судзæд, ма судзæд удты зындон! 
25.10.01 

10 
Нæкуысаты Наирс 
ДÆЛИМОН 
И проклял демон побежденных 
Мечты безумные свои... 
М. Лермонто 
Дæлимон талынгæй ыстыхсти, 
Йæ сау уд нал уыди æнцад, 
Æнусты иунæгæй фæрысти, 
Ныддур и зæрдæ, зонд — фæллад. 
Ыстахти тар æдзæмæй рухсмæ, 
Йæ базыр айтыгъта бæстыл: 
«Цæмæн дæн талынджы æнусмæ, 
Хуыцау кæд батыхсдзæн мæныл? 
Цæмæн ис адæймагæн барæн 
Æнусон хæстытæ, фыдми? 
Цæмæн ис адæймагæн марæн, 
Мæнæн та ме ’намонд — мæхи?! 
Æдзух мæ сау уды фæндонæй, 
Кæддæр Эдем кæм уыди, уым 
Æгъатыр арт æмæ æндонæй 
Нæ кодтой райдзаст цард зыгуым». 
Эфирæй конд зæрдæ ысрысти 
Сызгъæрин ирд хуры тынтæй, 
Æваст æрвнæрæгау ныррызти, 
Ныппырх и, раст цыма цæфæй... 
Æркалдта сау цæссыг дæлимон, 
Уый фехста талынгмæ йæхи: 
«Хуыцау, æгæр карз уыд дæ тæрхон, 
Æгæр тагъд циндзинад фæци». 
Кæм калд йæ сау цæссыг æртæхæй, 
Уым басыгъд кæрдæг, байсыст дон. 

Нæ бафсæст сау зæрдæ фыдæхæй, 
Йæ цин ын асаста зындон. 
Зæххыл ма иу дидинæг зайы, 
Æхсæвау сау, фæлæ рæсугъд. 
Дæлимонæн йæ зæрдæ райы: 
Ныууагъта дунейы йæ уд. 
10.01.00 
ДЖЫККАЙТЫ ШАМИАÆН 
Куыд æхцон у дæ зарæджы мелоди, 
Уынын дзы æз дæ цин æмæ дæ рис, — 
Нæртон лæгтæ ма Иры зæххыл ис! 
Мæ уды фарн, дæ алы дзырды зонд и. 
Нæртон поэт, алайнæгты фæдон, 
Ыстъалыйау дæ зæрдæ Ирæн судзыс, 
Йæ амондæн Хуыцауæй арфæ курыс, 
Мæ царды ныфс, æнусон уæд дæ ном. 
Ды — дидинæг Ирыстоны къæдзæхтыл! 
Фæрныг поэт, дзæнæтон уæд дæ цард, 
Нæ уарзон зæххы ахъардта дæ зард, 
Ныдзæвы хурау адæмы зæрдæтыл. 
31.10.98 

12 
Нæкуысаты Наирæ 
ЕХХ, ÆМÆ КÆМ И... 
Ног æнус, æнхъæлдтон æз, 
Фесæфдзæн тыхми, 
Фарнæн ардзыстæм фæрæз, 
Фæлæ, ехх, кæм и!... 
Æмæ ног ыскъуыны цард. 
«Зæххыл туг кæлæд!» — 
Хъуысы удхоры хъæр дард, 
Хъусын дзырд «мæлæт». 
Райгуырæн бæстæ кæм нæу 
Марынæн æфсон, 
Уым зæххон хуыцау, фæлæуу, 
Араздзæн тæрхон. 
Адæмæн сæ зонды нæй 
Фесафын тыхми, 
Иугæйттæй зын у, уæллæй! 
Ехх, æмæ кæм и!.. 
2001 

Уадындз 
13 
ÆРРА РОМАНТИК 
Ныккалдта уарын, бафсæст донæй зæхх, 
Ыссыгъдæг уæлдæф, раирд ногæй бон, 
Фæлæ нæ бахус цæстыты æртæх, 
Фæлæ нæ уыди зæрдæйæн æнцон. 
Мæн размæ схойы рог дымгæ, йæ тых 
Нæ уадзы здæхын мастардыдæй хинмæ. 
Нæ мæм хъары фæлмæн ысхуыст, ныппырх 
Зæрин къухдарæн, нал мæ сайы цинмæ. 
Ыскастæн арвмæ, агурын дзы фæд... 
Æрра романтик! Уæд, цымæ, цы монцæн? 
Фæвæййы та, фæлидзы та мæ сæрд, — 
Уыдгæн ныфсджын, ныр та мæ зæрдæ тондзæн. 
11.08.98 

14 
Нæкуысаты Наирсц 
* * * 
Абон маст мæ зæрдæйы ныккалди, 
Абон уд мæгуыргурау ныцци, 
Цъитийау мæ ирд бæллиц ныссалди, 
Цины зарæг хъарæгæй фæци, — 
Раст æрбамæл. Фæлæ ногæй райстон 
Къухмæ фæндыр, райдыдтон цæгъдын, 
Скъуыд дадзинтæ цадæггай фæбастон, 
Хъуыстис арвмæ фæндыры хъæрзын. 
Ниудта дымгæ, хур æмбæхст мæ рыстæй, 
Арв куыдта, йæ цъæх цæсгом ныттар. 
Зноны цин, ызноны зард кæм ысты? 
Ехх, тæхуды, ногæй сæ ыссар! 
03.12.98 
* * * 
Æнхъæлмæ кастæн рог уддзæфмæ рагæй, 
Æвæлмæцгæйæ агуырдтон фæндаг, 
Дæ размæ-иу æз азгъордтон æхстуадæй, 
Фæлæ мæ никуы барæвдыдтай фаг. 
Цæуын та балцы, райстон та мæ хызын, 
Æз хъуамæ ссарон ног фембæлдмæ хид. 
Цы уыди раздæр, уыдæттæ нæ мысын, 
Æруарыди сыл ацы изæр мит. 
1998 

ЗÆРДÆЙЫ РЫСТ 
Мæн тавынц хуры тынтæ, 
Мæн уарзынц мады къухтæ, 
Æз зонын æфсымæрæй кад, 
Æз зонын æмбалы лæггад. 
Æз банызтон хæхты уæлдæф, 
Рæвдыдта мæ кæрдæджы тæф, 
Æз федтон цъæх-цъæхид бæлас, — 
Нæ йын уыд æрсæттынæй тас. 
Æз зонын, у мидисджын цард. 
Цæмæн вæййын хатгай æнкъард? 
Дæн арæхæй-арæхдæр тыхст, 
Нæ, не ’нцайы зæрдæйы рыст. 
06.10.97 
* * * 
Æз кодтон арæх хъаст хъысмæтæй, 
Уыдтæн мæ амондмæ тæргай, 
Дзырдтон-иу: «Чи мæлы мæ мæтæй, 
Кæй хъæуы а зæххыл чызгай?..» 
Мæн цардæй хъаст кæнын нæ хъуыди 
Нæ дæн æз куырм, кæнæ къуылых. 
Кæйдæр мæ амонд дæр нæ уыди, 
Нæ дæн æз саст æмæ æдых. 

16 
Нæкуысаты Наирсе 
Æз фенын дард арвыл зæрин хур, 
Æз фенын талынг арвыл мæй, 
Нæ зилын хæдзæрттыл къæбæргур, 
Нæ мæлын уазалы сыдæй. 
Æз зонын саст удæй фæсурын 
Мæ уарзтæй сагъæс æмæ зын, 
Æнкъардæй цины мур нæ курын, 
Æз зонын: а зæххыл хъæуын. 
17.01.01 
ХÆСТ 
Иу кæфхъуындар зонын, 
У æдзух æфсæст. 
Уарзы стигъын, тонын, 
Ис ын ном дæр — ХÆСТ. 
Стонг бирæгътау адæм 
Адæмы цæгъдынц. 
Се ’рра сын нæ хатæм, 
Диссаг нæм кæсынц. 
Хæсты сау æвзæгтыл 
Дон бакалæг нæй, 
Зæрдæтæн сæ тæгтыл 
Баззайынц рынæй. 
Мадæлты цæссыгтæ 
Хъæдгæмттæ æхсынц, 
Хус рустыл сæ хъыгтæ 
Тар фæдтæй зынынц. 
Фæлæ нæй ыссудзæг 
Талынг арвыл хур. 
Ис æрмæст нымз’дзæг — 
Ногæй фехсы дур. 
20.05.01 

Уадындз 
17 
МÆ СЫХ 
Джызæлы иу рæсугъд уынг ис. 
Æваст куы райхъуысы фæдис, 
Уæд адæм, кæс, æмæ — æмбырд, 
Бæстон — сæ куыст æмæ сæ дзырд. 
Сæ разы — диссаджы быдыр, 
Æхсæв та — къанауы сыр-сыр, 
Чындзытау бæлæстæ лæууынц, 
Сæ бынты сыхæгтæ цæуынц. 
Уым уæлдæф у æдзух сыгъдæг, 
Уым райсом раджы сысты лæг, 
Фæхъуысы стонг фосæн сæ богъ, 
Нæ вæййынц сау куыстытæ рох. 
Уым диссаг — уалдзæг æмæ сæрд, 
Цъæх кæрдæг тагъд æрцæуы хæрд. 
Бæркадджын сыхæн у сæ фос, — 
Æмпулынц цъата æмæ хос. 
Нæ уарзынц ацы сыхы хин, 
Æнцон нæу фехалын сæ дин, 
Сæ куывд сын саив кæны хъазт, 
Уым алчи ферох кæны маст. 
10.05.02 

18 
Нæкуысаты Наир\ 
Мæйрухс æхсæв, ыстъалытæ æрттивынц, 
Фæлурс мæй арвыл тар зæхмæ кæсы, 
Цъырцъырæгтæ нæ цъæх быдыры симынц 
Сæ аив зард æгас хъæуыл хъуысы. 
Æхсæвы зарын, диссаджы бæллицтæ 
Æнкъары йемæ адæймаджы уд, 
Уæд бирæтæн æрбайсæфынц сæ зынтæ, 
Ысвæййы цард дæр аргьауау рæсугъд. 
1997 
Уалдзæджы цъæх сыфтæртæ 
Бамбæрзтой нæ рыст, 
Цъитийы æвзонг дæттæ 
Ферох кодтой хъызт, 
Мартьийы цæссыгдæтты 
Дидин калы май, 
Арвы бынмæ се ’ппæтæн 
Цард нæ дæтты хай. 
Фæлæ айнæг сау цыртау 
Арвы бын лæудзæн, 
Фæлæ зæхх йæ хъæбултау 
Сæфт удтыл кæудзæн. 
Барвæндæй кæм иу кæнынц 
Цард æмæ мæлæт, 
Хъарæгау кæм ракæлынц 

Уадындз 19 
Сагъæс æмæ мæт, 
Уым æнусты зæлдзæни 
Сæфт удтæн сæ хъæр, 
Уым æнусты калдзæни 
Пиллон арт цæхæр. 
2000 
ЗÆХХЫ РЫСТ 
Зæххæй арвыл уары 
Сау-сауид цæссыг, 
Арвыцъæхы хъары 
Сау зæххæн йæ хъыг. 
Ризы зæхх йæ мастæй, 
Дард арвмæ кæсгæ, 
Сау цæстыты кастæй 
Арв кæны тæрсгæ. 
Зæххы зæрдæ тоны 
Алырдæм æдзух, 
Цин, æнцой нæ зоны, 
Нæу йæ рыстæй цух. 
Туг кæны пырхæнтæ 
Алы хатт йæ риуыл, 
Сидзæртæ, лæгмæрдтæ 
Сты йæ уæлæ иууыл. 
Зæхх йæ цæссыг калы, 
Адæмыл тыхсы, 
Ивгъуыды цъæх малы 
Сæфынæй тæрсы. 
1998 

20 
Нæкуысаты Наирс 
САБИ ХУДЫ 
Ныйирд и алырдыгæй бæстæ, 
Ыскалдтой дидинæг бæлæстæ, — 
Мæ уд æй базоны, фæзæгъын: 
«Уый саби худы». 
Сыгъзæрин хур ныдзæвы хæхтыл, 
Ысхъазы райсомы æртæхтыл, 
Мæ зæрдæ бахуды, фæзæгъын: 
«Уый саби худы». 
Уыдзæни циндзинад нæ бæстыл, 
Æнусон — дидинæг бæлæстыл, 
Куы худа цард, куы нæра фæзтыл: 
«Уый саби худы!» 
22.03.97 
МИТ 
Миты хус цæссыгтæ хауынц 
Æмæ урс гауызтæ тауынц, 
Сты æвналгæйæ хуылыдз, 
Айдзаг пух цæссыгтæй рындз. 
Мит ыстайынæй нæ тæрсы, 
Хъæуты хæдзæрттæ æмбæрзы, 
Фестад доны сæрмæ их, 
Митыл митын лæг фæджих. 
Урс мит, зилдухгæнгæ, кафы, 
Цæссыг цæссыджы æййафы, 
Фесты уазал зæххыл цин, 
Сафы зæххы риуæй хин. 
15.02.02 

Уадындз 
21 
ХУР 
Райхъал хур, йæ тынтæ хъазынц 
Арвыл, бæлæстыл, мæныл. 
Судзынц, дидинджытыл кафынц, 
Тауынц рухс зарæг зæххыл. 
Хуры хъарм риумæ нымдзаст дæн, 
Къухæй арвыстон салам. 
Æз йæ пиллонæй нæ тарстæн, 
Радтон ирд тынтæм мæ арм. 
Хур, йæ цæстытæ ныкъулгæ, 
Арвæй бахудти фæлмæн, 
Æмæ араст, арвыл тулгæ, — 
Райсом ног рæвдаудзæн мæн. 
Ногæй сыстдзынæн æз йемæ, 
Хурмæ ратдзынæн мæ къух, 
Æмæ хуры арфæ мемæ 
Царды зилдзæни æдзух. 
19.05.01 

22 Нæкуысаты НаиЩ 
ХÆХТÆ 
Æз хæхтыл 5'ды тæгтæй баст дæн, 
Æз, сабийау, сæ риуыл хаст дæн. 
Сæ уындæй нал вæййын æнкъард, 
У семæ адджындæр мæ цард. 
Куы фестынц урсзачъе зæрæдтæ, 
Куы та уырдыглæууæг кæстæртæ. 
Лæууынц — сабыр æмæ æнцад, 
Куы та мæнау ысуадзынц арт. 
Уæйгуытау хъахъхъæнынц мæ бæстæ, 
Нæ уæнды саузæрдæ сæ рæзты. 
Сæ уындæй ферох кæнын зын, 
Æз сæм зæрватыккау тæхын. 
30.05.02 
ТÆРХЪУС 
Æрдуз. Бæрзонд тулдз бæлас. Сырдты 
Æрцахста тарф фын, æрдз ныхъхъус. 
Æрсытæ, рувæстæ, сæгуыттæ 
Уынынц фынтæ, кæуы тæрхъус. 
Уыд стыр диссаг йæ судзгæ хъарæг, 
Дзыназгæ иунæгæй куыдта. 
Уыд сау рæсугъд тæрхъус йæ марæг, 
Йæ цинсæттæг, æмæ дзырдта: 
«Куы нæ уæм ацы зæххыл иумæ, 
Уæд митау суазал уыдзæн цард, 
Дæ фæдыл алидзин Хъæриумæ. 

Уадындз 
23 
Æхсæв уа, бон уа — дæн æнкъард. 
Æз демæ бирæгътæй нæ тæрсин, 
Æз демæ нал уаин тæппуд, 
Нывондæн дын мæ цард æрхæссин, 
Дæттин дын, ме стыр цин, мæ уд». 
Цъæх-цъæхид дон, æнæнцой уахъæз, 
Æгас æрдз тæрхъусмæ хъуыста, 
Æнкъардæй уый дзырдта йæ сагъæс, 
Йæ рыстыл ноггуырд мæй куыдта. 
Тæрхъусау адæймаг æнкъардæй 
Æхсæвæн радзуры йæ рис, 
Фæлæ йын уый æнцой нæ ратты, 
Йæ рыстæй нæ ахауы æмбис. 
1998 
ЦÆРГÆС 
Иу бæрзонд къæдзæхыл 
Мад-цæргæс куыдта, 
Хъизæмар нæ зæххыл 
Йе ’гас цард хуыдта. 
Цæргæсæн йæ хъæбул 
Царды цин уыди, 
Ныр йæ хур æрныгуылд, 
Миты сæр сыди. 
Халæттæ йæ сæрмæ 
Хъуахъгæнгæ тæхынц, 
Абондæргъы ’нхъæлмæ 
Минасмæ кæсынц. 
Фæлæ йæм кæм уæндынц: 
Базмæлы цæргæс, 

Нæкуысаты Наира 
Алырдæм фæтæхынц, 
Сафтид вæййы фæз. 
Мад-цæргæсы хъарæг, 
Мад-цæргæсы рис... 
Нал уыди йæ дарæг, 
Нал уыди йæ ис. 
Иу лæджы гæрахæй 
Аскъуыди йæ цард, 
Дзæмбыты йæ æрхæй 
Мад фæхаста дард. 
Хъарм цæссыг йæ быны 
Ихæй дон кæны, 
Халæтгы нæ уыны, 
Сау къæдзæх кæуы. 
Уыд чысыл, æнахъом, 
Уæлдæфмæ-иу тахт, 
Нал ысуыдзæн цардхъом, 
Зæххыл туг фæтагъд. 
Иу бæрзонд къæдзæхыл 
Мад-цæргæс куыдта, 
Хъизæмар нæ зæххыл 
Йе ’гас цард хуыдта. 
Нал ыстæхы хурмæ, 
Амондмæ бæлгæ, 
Цæссыг калы дурмæ, 
Баризы хъæрзгæ. 
Цал мады нæ бафсæст 
Иунæджы уындæй, 
Цал зæрдæйы асаст 
Дурсæттæг куыдæй. 
1998 

Уадындз 
25 
ДЫУУÆ УАРЗОНЫ 
Райхæлд уарди, схудти хурмæ, 
Фæлæ фенкъард и æваст, — 
Хур йæ тынтæ дардта дурмæ, 
Æмæ уымæ худгæ каст. 
Уарди смæсты и: йæ уарзон 
Уазал сау дурмæ кæсы. 
Уый — æндзыг æмæ мылазон, — 
Уарди ирд хурыл тыхсы. 
Фæлæ ’ризæр, талынг арвыл 
Мæй ыстъалыты ’хсæн зынд, 
Цæст æрхаста хъавгæ цадыл: 
Уарди базмæлыд, ыссыгъд. 
Хъарм фæлмæн дымгæ йæ цурты, 
Зилдухгæнгæйæ ныззылд, 
Мæй дæр æм уæларвæй бахудт, — 
Уарди банкъардта рæвдыд. 
Фæлæ срухс и ногæй бæстæ, 
Хур цъæх арвыл ног фæзынд, 
Уардимæ æдзынæг кæсгæ, 
Уый йæ уарзонмæ хæцыд. 
Æмæ ферох кодта уарди 
Мæйы узæлгæ рæвдыд, 
Уый æрмæстдæр хурæн царди, 
Хъарм фæлмæн тынтæм бæллыд. 
1997 

26 
Нæкуысаты Наирс^ 
* * * 
Æз-иу уыдтон сыгъдæг суадон дæ цæстыты, 
Æргом дзырдтæй æнæхин уддзæф калд, 
Дæ зæрдæйы рыст ранхъæвзта дæ цæссыгты, 
Æрвон æндæвдæй дуне нал уыд салд. 
Уыдтон-иу æз нæртон фæндыр дæ зæрдæйы, 
Ныдзæвыд ыл мæ уды рухс фæлмæн, 
Дæу иу хатг ’рмæстдæр ацы царды фенгæйæ, 
Æз ацы зæххыл амондджын ысдæн. 
1998 
ТÆХУДЫ 
Тæхуды, куы фестис æхсæрдзæн, — 
Æз нуазин æнæфсисæй дæу. 
Мæн амонд æнæ дæу нæ уыдзæн, 
Ды иу уысм мæ разы фæлæуу. 
Тæхуды, куы дын фестин хъарм бон, 
Нæ уаид уæд ихæн дæуæн. 
Æз райсом дæ разы куы нал уон, — 
Мæ рæвдыд дæм уддзæф хæсдзæн. 
Тæхуды, куы фестин ыстъалы, 
Æз хъахъхъæнин тары дæ фын. 
Мæ зæрдæ цы пиллон арт калы, 
. Дæу уымæй куы судзон, тæрсын. 
28.11.98 

БАР 
Ахсæв сгьалы атæхдзæн мæ цурты, 
Тар æхсæв ныррухс уыдзæн æваст. 
Згъорын æз дæ размæ, хойынц дуртæ 
Къæхтæ ’нæвгъау, фæлæ ногæй уарзт 
Ратты тых — ыстæхдзынæн дæ цурмæ, 
Тайдзысты мæ базыртæ дæ хъармæй. 
Иу хатт ма дæ цæстыты цъæх фурдмæ 
Бар ныккæсын ратт мæнæн уæларвæй. 
Ратт мын бар æвдадзы хос дын фестын, 
Бар дæ арвыл рухс зæдау цæрын. 
Иу хатт бауадз мæн быхсын дæ мастæн, 
Ратт мын бар, æнхъæлмæ дæм кæсын. 
Амонд æмæ рыст сыгъзæрин кæхцы 
Арвы къуырфæй хаудысты мæныл, 
Райгуырдтæн дыккаг хатт æз дæ фæрцы, 
Ссардтон æз æцæг амонд зæххыл! 
19.11.99 

28 Нæкуысаты Наищ 
ЕХХ, ЦÆЙ ДИССАГ ДÆ!.. 
Ехх, тæхуды, демæ чи дзуры, 
Демæ чи риссы, демæ чи худы, 
Йе дæ зæрдæйæ сагъæс чи суры, 
Ехх, тæхуды!.. 
Демæ дзурын дæр æз куы нæ уæндын, 
Ехх, цæй хорз уаид ныр къæйных уæвьга, 
Фæлæ фæндагыл æз куы фæкæлон... 
Ехх, тæхуды!.. 
Худтæ хурау ды, рухс — дæ цæстыты, 
Иу уысм фестадтæн арвы кæрæтгы, 
Уæд цæмæ кастæ ды, мæ рухс дзæнæт? 
Ехх, тæхуды!.. 
Ныр бæрзонд хохау дард бæллиц куы дæ, 
Æви фенынмæ ныр æвгъау ысдæ? 
Ехх, цæй диссаг дæ, ехх, цæй риссаг дæ!.. 
Ехх, тæхуды!.. 
1997 

гадыпдз 29 
* * * 
Загътон, нал дæ фендзынæн, 
Загътон, митау тайдзынæн, 
Фæлæ ракаст хур, — 
Акъæртт уайтагъд дур. 
Загътон, нал мæм худдзынæ, 
Артау нал ыссудздзынæ. 
Риуы ссыгъд цæхæр, 
Мæн нæ хъуыд æндæр. 
Уазал кæрдæг змæлыди, 
Дæу цæуын нæ фæндыди. 
Зæххыл рухс зыны, — 
Уым лæууыдтæ ды! 
Фæлæ рыст нæ банцади, 
Цин мæ фаг нæ ракалди, 
Ацыди та бон... 
Ехх, цы ма фæуон?! 
17.07.98 

30 
Нæкуысаты Наир$\ 
* * * 
Уалдзыгон цъæх быдыр 
Цæстыты фæйлауы, 
Зæрдæйæн йæ гуыдыр, 
Кæс, дæлæмæ ’рхауы. 
Аныгъуылди армы 
Чызджы къух, дæ былтыл 
Мидбылхудт, йæ хъармæй 
Аленк кодтон æрвтыл. 
Уарзты ’ртах Хуыцауæй, 
Кæс, дæлæмæ ’рхауы, 
Курын дæ, æрцахс æй, — 
Амонд дыл æфтауы. 
1999 
НЫККÆС МÆ ЗÆРДÆМÆ 
Ныккæс-ма мын мæ зæрдæмæ, куыд судзы: 
Фæцæйхуыссы, фæлæ та ссудзы ног. 
Фæкæс-ма мын мæ аууонмæ, куыд хъуызы 
Æдзух дæ фæдыл — уа дæ фæндаг рог. 
Кæс-ма мын кæс мæ цæстытæм, сæ цады — 
Æлутон суадон, ануаз дзы гыццыл... 
Кæс-ма: фыцы дæ зæрдæ дæр, — уый хаты| 
Кæй райгуырд абон ног амонд зæххыл. 
21.02.98. 

ЧЫЗГ ÆМÆ АÆППУ 
— Уарзын дæ, мæ цъæхдзæст уарзон, 
Раттин дын мæ цард, 
Фæлæ дын кæдмæ фæразон? — 
Бафтыдтай мыл арт. 
— О, мæ хур, ды уыцы ныхас 
Алы бон кæныс, 
Фæлæ зæгъ,цы у мæ аххос, 
Тугтæ мыл мысыс. 
— «О» кæнæ æндæр дзуапп, чызгай, 
Курын, иу хатт зæгъ, 
Иунæг хатт мæ уарзтæй атай, 
Мастыл ма кал цæхх. 
— О мæ бон, цы ма дын зæгъон, 
Царæфтыд фæдæн! 
О Хуыцау, цы ма дын кæнон, 
Адджын дæ мæнæн. 
— Хъазыс та мæ, чызгай, хъазыс, 
Бамбарæн дæ нæй. 
Алы бон мæ тугтæ нуазыс, 
Хъазыс мæ, уæллæй! 
— Омæ æз чызг дæн, мæ зæрдæ, 
Рауай мæм æввахс, 
Адджын дзуапп къæйных фæрстытæн 
Цингæнгæйæ айс. 

32 
Нæкуысаты Наи 
— О Хуыцау, нырмæ куырм уыдтæн, 
Нал уыд цард зынаргъ, 
Ныр дæ цæстыты цæхæртæн 
Базыдтон сæ аргъ. 
1998 
КÆМ ДÆ? 
Кæм дæ, кæцы бæсты? Дæ сурæт 
Мæ разы ферттывта, ыстæй 
Æрбайсæфти, фæлтау куы сурид 
Мæн хæхты уаддымгæ цæфæй. 
Кæм дæ, кæцы ран дæ, дæ фатæй 
Куы скъахтай зæрдæ, фенад цард. 
Кæд у æмхиц дæумæ дæр катай, 
Вæййыс ды дæр мæнау æнкъард? 
Мæ царды рухс æнæ дæу нал ис. 
Кæм дæ, куы фесæфтæ бынтон?!. 
Æхсæвау ирд дуне ныссау и, 
Цæмæн у ацы рыст æхцон? 
1997 

Уадындз 
33 
НÆ ЗОНЫС УАРЗЫН 
Дæ гыццыл мыст ды мæн хуыдтай, 
Фæлмæнæй мæм æдзух дзырдтай. 
Æгъгъæд, рæсугъд зарæг ныууадз, 
Мæ уарзт нæ уыд дæуæн æвдадз. 
Нæ уыд дæ зæрдæ фатæй цæф, 
Нæ цæры иу бон сурыл кæф, 
Дæуыл нæ кæны ирд бон сау: 
Нæ зоныс уарзын ды мæнау... 
1999 
* * * 
Æнхъæлдтон, æмæ ферох дæ, æнхъæлдтон, 
Ныххауд дæлдзæхмæ, талынгмæ дæ хуыз, 
Æддæмæ дæ мæ хъуыдытæй фæсырдтон, 
Фæлæ та ногæй зæрдæйы цæрыс. 
Бæрзонд мæсыг та сырæзыди ногæй, 
Æнæнымæц бæллицтæй у йæ дур. 
Ысхызтæн та ыздыхт асиныл рогæй, 
Кæд мæ æртавид ацы райсом хур. 
1997 

34 
Нæкуысаты Наарæ 
ФЫЦЦАГ УАРЗТ 
Ды нал уыдтæ мæ бæллицты, мæ царды, 
Æрæджиау æрымысыдтæ мæн, 
Нæ амонд нын ды басыгътай зынг арты, 
Дæумæ гæсгæ та аххосджын æз дæн. 
Уыди æхцон мæ судзгæ уарзт дæ удæн, 
Уыдтæ дзы ды сæрыстыр æмæ хъал, 
Æз иннæтау нæ базыдтон фæцудын, 
Æмæ ысхауд æндæр чызгæн йæ хал. 
Цы нæ ’взарынц сыгъдæг уарзты сæраппонд, — 
Цыппар азы дæм арæзтон æз хид. 
Æрмæст мæ ныр ысхуыдтай ды дæ амонд. 
Нæ уыдзæн уый, бæргæ ма дæ фæндид... 
1999 
НОГ МÆСЫГ 
Куыд уыд дæ бон, мæ сæрызонд æй н’ ахсы, 
Æргъæу мæсыгæй саразын æртхутæг? 
Дæу аххосæй дыууæ зæрдæйæн се ’хсæн, 
Къуыззитгæнгæйæ, уазал дымгæ смидæг. 
Фæстаг зынгыл ныллæууыдтæ уæндонæй, 
Æз æй тыххæйты хъахъхъæдтон дæуæн... 
Æви нæ уыдтæ хайджын ды фæсмонæй, 
Æви дæуæн æз амæттаг фæдæн? 
Куыд систай къух, куыд уыд дæ бон, нæ зонын, 
Æнæхæлд къуыбар бассæндын, зæгъ-ма? 
Уæддæр дæ æз мæ уды гага хонын, — 
Нæ ферох ис нæ сыгъдæг уарзт нырма. 

Уадындз 
35 
Æз сараздзынæн ног мæсыг мæхицæн, 
Æххæсдзæн арвмæ, стъалытæ — йæ цар, 
Йæ къултæн ын ныппырхамал нæ уыдзæн, 
Зæххыл нæ уыдзæн райдзастдæр хæдзар. 
02.02.98 
НОГ АЗ 
Æрцыд та Ног аз, Бонвæрнон ыссыгъди, — 
Мæн не ’ндавынц йæ рухс æмæ йæ арт, 
Бæрæгбоны цин зæрдæйæ фæлыгъди, — 
Ды абон дæр мæнæй уыдзынæ дард. 
Кæсын æнхъæлмæ: кæд фæзынис ахсæв, 
Æрыздæхис æндæр бæстæй мæнмæ. 
Нырма зыны мæ хъæдгомыл дæ арф цæф, 
Фæлæ уæддæр бæллын æдзух дæумæ. 
Æмбисæхсæв æз кувдзынæн Хуыцаумæ, 
Ысгьалыты æрвитдзынæн дæумæ, 
Кæудзæн мæ зæрдæ, кувдзæн мæймæ, арвмæ: 
«Фæзын, мæ цин, мæ уарзтмондаг хъæрмæ!» 
31.12.96 

36 
- Нæкуысаты Наирсе 
КÆСГОН КАФТ 
Рог кæсгон кафт систа мæн йæ уылæнты, 
Ирд цæхæрæй миддуне ыссыгъд, 
Мæйы симд куыд диссаг у ыстъалытæн, 
Афтæ дисы ’фтыдта мæн дæ уынд. 
Бонвæрнонау фидыдтай нæ тар зæххыл, 
Уыд æвзыгъд дæ цырд фезмæлд, дæ дзырд, 
Ферттывтай æхсаргардау, æрвон бæхыл 
Атахтæ, дæ фæд сырх зынгæй зынд. 
Райгуырди налхъуыт-налмас дæ къахвæдыл, 
Банцад уарын, донласт хур ыскаст, 
Банкъардтон тыхджын фæсмон дæ ацыдыл, 
Цыма мын мæ уд ахастай раст. 
Уаз кæсгон кафт систа мæн йæ уылæнты, 
Рох цæхæрæй сонт зæрдæ ыссыгъд, 
Нарты симд куыд цырын кæны хъæубæсты, 
Афтæ арвмæ систа мæн дæ уынд. 
1997 

Уадындз 
37 
ДЫУУÆ ДИССАДЖЫ 
Дыууæ диссаджы дун-дунейыл ис, 
Зынджы къæрттытау ахуыссынц æваст, 
Бырсынц сæ арфæй амонд æмæ рис, 
Куы ’нкъард вæййынц, куы та æнæнцой, тарст. 
Фæхудынц хурау, стæй æркалынц дон, 
Ныйирд вæййынц, ыстæй фæзынынц мигътæ, 
Ныттар вæййынц, куы фесты цард зындон, 
Кæны сæ артæй арæх зæрдæ дихтæ. 
Æрвон рæсугъдæй амбулдзысты хуры, 
Сæ рухсæй радтой адæймагæн цард, 
Дыууæ цæсты, дыууæ зынаргъ цъæх дуры, 
Къуымых вæййы сæ цыргъ фатты цур кард. 
Дыууæ цæсты, æнæкæрон сæ хуызтæ, 
Фыцы сæ мидæг хъуыдыты дзыгуыр, 
Кæндзынæн сыл цæргæ-цæрæнбон дистæ, 
Цæгъддзæн сын гимн мæ зæрдæйы фæндыр. 
20.08.98 

38 
Нæкуысаты Наирæ 
* * * 
Цæхæркалгæ арвыл æз федтон дæ цæсгом, 
Уым худтæ дæ мидбылты ды, 
Æз ризгæ хъæлæсæй ысдзырдтон мæ фæндон: 
«Мæн демæ уæлæрвтæм фæнды». 
Мæ риуы ыссыгъди сыгъзæрин ыстъалы, 
Йæ цæхæрæй судзы мæ зонд. 
Мæ зæрдæ æнæвгъау цæссыгтæ ызгъалы, 
Йæ рыст дæр дæуæн у нывонд. 
Куы фестин æз дымгæ, уæд атæхин арвмæ, 
Дæ дзыккутыл андзæвин рог, 
Ныккæсин, мæ зæрдæ, дæ цæстыты арфмæ, 
Дæ хъæлæс дын фехъусин ног. 
Æхсæвы мелоди ыстухид йæ зæлты 
Нæ уарзты æнкъарæн, нæ цин, 
Æз фестадтæн ахсæв æхсæвы кæлæнтæй 
Сыгъзæрин уæларвон æхсин. 
1999 

Уадындз 
39 
* * * 
Æнæдон бæстæйæн къæвда бон 
Куыд у йæ ирвæзæн, æнцон, 
Æдзæрæг быдыры фæндаггон 
Куыд агуры фæлладæй дон, 
Æз афтæ алы хатт дæуимæ 
Мæ цард æрвитынмæ бæллын. 
Мæ дойны нал сæтты, фæнды мæ 
Куы амæлын, куы та цæрын. 
Цæуын дæ къахвæдыл, цæй хорз у, 
Кæй никуы бамбарыс мæ рыст. 
Мæнæн нæ иу фембæлд дæр хос у, — 
Дæ хъæлæс зæрдæмæ ныххызт, 
Æмæ дзы сирвæзынц йæ зæлтæ, 
Вæййыс мæм дард æмæ хæстæг, 
Дæумæ мæ ахæссынц мæ сæнттæ. 
Цымæ кæд уыдзысты æцæг?.. 
28.11.98 

Нæкуысаты Наир 
КÆЛÆНГÆНÆГ 
Мæ рæзты ацыдтæ, ыстæй 
Дæхи æнæхъз’сæг ыскодтай, 
Салам дæр нал радтай. Мæнæй 
Дæрдты цы алыгъдтæ, цы кодтай? 
Дæ бар дæхи, фæлæ æз дæр 
Дæ рæзты паддзахау куы цæуон, 
Уæд-иу мæ ма рахон æвзæр, 
Рæхджы дыл, чи зоны, æмбæлон... 
Куыд арф у ме ’нкъарæн, нæ зоныс, 
Ныр у бынтон æмбæхст дæз’æй, 
Дæ цин, дæ амонд мæ цы хоныс, 
Зæгъ-ма, цы дæ хъæуы мæнæй? 
Хуымæтæг — зæрдæ, аив — дзырдтæ, 
Фæлмæн — дæ цъæх цæстыты каст. 
Зæххон æви уæларвон гуырд дæ? 
Кæсын, кæлæнгæнæг дæ раст. 
Æндæр цæй æнцонæй ыссардтай, 
Æндæрты хъауджыдæр, фæндаг 
Мæ зæрдæмæ æмæ мыл радгай 
Ныккалыс дон, æндзарыс арт?.. 
09.12.98 

Уадындз 
41 
ÆЗ МЫСЫН ДÆУ 
Æз мысын дæу, дæ рæвдауæн ныхæстæ, 
Фынæйæ дæр мæ сирвæзы дæ ном, 
Сыгъзæрин тынтæй зæрдæйыл нывæзт дæ, 
Æрмæст дæуæн уыдзæн йæ рухс дуар гом. 
Уыд саст мæ базыр, нал уыдтæн тæхынæн, 
Фæлæ та у æндæр рындзæй мæ каст. 
Нывонд уыд зæрдæ мæт æмæ хъæрзынæн, — 
Æваст мæм арвæй хурзæрин нымдзаст. 
Æууæнк ыл нæй: куы атайон йæ хъармæй, 
Куы нал тæрсон æз фидæны хъызтæй, 
Уæд ме стыр амонд атæхдзæн мæ арвæй, 
Дзыназдзæн зæрдæ уарзоны цæфæй. 
1999 

42 Нæкуысаты Наирæ 
ДÆ КЪАМ 
Рæвдауын саст зæрдæ дæ къамæй, 
Мæ уд дæм иудадзыг тырны, 
Нæ уарзт фæивтам мах хæрамæй, 
Фæлæ мæ иугæндзон уырны, 
Цыма дæм иунæг дзырд куы скæнон, 
Уæд мæм ысдзурдзынæ ды дæр. 
Уæд та ыстыр Хуыцаумæ скувон, 
Кæд фестис ам, æмæ æз дæр 
Æндæртау фехъусин дæ хъæлæс, 
Æхцонæй банкъарин дæ каст... 
Æниу, цæуыл у ныр мæ сагъæс, 
Цæмæн дæн ахæстау ныфссаст? 
Нæ кæлы ставд цæссыг мæ рустыл, 
Фæлæ та хъизæмар кæнын, 
Зæронд хъæдгæмттæн æз сæ ностыл 
Дзыхъхъынног арф лыгтæ уынын. 
1999 

Уадындз 
43 
АМАЗОНКÆ 
Фæфæнды мæн, куы фестин амазонкæ, — 
Æдæрсгæйæ ызнæгтимæ хæцин, 
Ныккæнин искæй ’рыгон зæрдæ фаркгай, 
Цыргъ карды комæй, чи зоны, тæрсин. 
Уæддæр тæхин мæ базырджын æфсургъыл, 
Æгæрон цинæй нал æнкъарин зæхх, 
Æз доны чызгау баленк кæнин фурды, 
Хæссид мæ арвмæ сау зæххæй мæ бæх. 
Нæртон Ацæмæз фегуырид мæ цуры, 
Æхсызгонæй мын зарджытæ кæнид, 
Æрвон уадындз æнкъард хъуыды кæй суры, 
Уый банкъарин — йæ зарæг æй зæгъид. 
Фæлæ мæ арц нæ ахауид дæлæмæ, 
Æмæ мæ цыргъ фат не суаид къуымых, 
Куы бахъара нæртон зарæг зæрдæмæ, 
Уæддæр æнæмæнг разындзæн хъæддых: 
Нæ атайдзæни, не ссудздзæни артæй, 
Æмбæхст æрцæз’дзæн сусæггаг фæндон, 
Мæ урс æфсургъ дæр не ’рлæудзæн йæ тахтæй, 
Зæххон дуне мын баивдзæн æрвон. 
1999 

44 
Нæкуысаты Наирæ 
ÆНКЪАРД ФЫН 
Мæйрухс æхсæв цъæх кæрдæгæн йæ астæу 
Æнкъардæй ды ыстьалытæм кæсыс, 
Нылхъывтай къухтæ риумæ æмæ бастау 
Лæууыс æнцад, зæрдæбынæй кæуыс. 
Бæрзонд кæрдæг дæ цингæнгæ рæвдауы, 
Йæ узæлд дын æхсызгон рис хæссы, 
Уæддæр дæ цæссыг талынг зæхмæ хауы, 
Æрттиваг дур дæм рухс амонд кæсы. 
Уый тынг дард у, йæ артæй дæ нæ тавы, 
Фæлæ йæм ды сывæллонау бæллыс, 
Цъæх кæрдæг дын дæ зæрдæйы рыст сафы, 
Ды та æдзух бæрзонд арвмæ тæхыс. 
Æрхау, цæссыгау, кæрдæджы зæлдагыл, 
Дæ риуæй банкъар хъарм зæххы рæвдыд, — 
Нæ дзуры стъалы уарзоны æвзагыл, 
Йæ бæллицты дæу бауарзын нæ уыд. 
Уый уарздзæни æндзыг мæй кæнæ хуры, 
Тæхдзæн æнус ыстьалыты æхсæн, 
Дæумæ та кæрдæг, уарзын, зæгъгæ, дззфы, 
Æркæс-ма йæм, уый райгуырди дæуæн. 
08.06.01 

СТЪАЛЫЙЫ КÆУЫН 
Рог дымгæ дæ бецыккæй куы хъаза, 
Науæд æй рæвдаугæйæ куы фаса, 
Ма смæсты у, бахуд-иу фæлмæн, — 
Уый æз дымгæ фестадтæн дæуæн. 
Ирд хур дæ куы асудза йæ артæй, 
Фыртæвдæй куы кæна зæрдæ катай, 
Ма-иу алидз аууонмæ тæргай, — 
Уый йæ уарзтæй судзы дæу чызгай. 
Сау æхсæв ды райдзаст фын куы уынай, 
Ма-иу фæтæрс стъалыйы кæуынæй, — 
Зон, æвдадз у уарзоны цæссыг, 
Уый дæ риуæй асурдзæни хъыг. 
19.05.01 
ХÆАÆГ КÆНЫН 
Хæлæг кæнын зæрин хурмæ; йæ тынтæй 
Уый алы райсом узæлы дæуыл, 
Йæ рæвдыдæй ды алидзыс дæ фынтæй, 
Ысхз’ды хур дæ хъарм былтæй зæххыл. 
Хæлæг кæнын æз дымгæмæ, дæ рустыл 
Ныдзæвы уый изæрыгон фæлмæн. 
Мæ царды цин, дæу агуырдтон æнусты, 
Æз дунескондæй абонмæ дæу дæн. 

46 
Нæкуысаты Наирæ 
Хæлæг кæнын дæ урс базмæ — йæ риуыл 
Кæныс æдзух æнæмæтæй фынæй. 
Мæ рухс хъысмæт, ды ма фервæсс дæхиуыл, 
Нæ уарзт нын хъахъхъæн сон æмæ рынæй. 
11.07.01 
ДÆУÆН 
Дæуæн кæсы, дæуæн æрттивы хур, 
Дæуæн ыскафы уæлдæфы гæлæбу, 
Дæ хъæлæс — суадон, курын дæ, ысдзур, 
Æнæ дæу зæрдæ, ног мæйау, æрдæг у. 
Дæуæн æхсæв цæхæр фæкалы арвыл 
Сæнтсау гауыз — цæмæй ныгъуылай цины, 
Цæмæй кæла æвдадзы хос дæ цардыл, 
Цæмæй ыссарай царддæттæг æхсины. 
Тæмæнтæ калы сау арвыл ыстъалы 
Дæ цæстытæ рæвдауынæн, дæуæн, 
Зæххыл дын какон дидинæг фæкалы, 
Уæларвæй та дæ хъахъхъæны Æрфæн. 
1998 

Уадындз 
47 
* * * 
Сæрдыгон кæрдæгыл бæгъæввадæй куы цæуай, 
Æз фестдзынæн уæд райсомы æртæх, 
Рæвдаудзынæн дæ кæрдæджы уымæлæй, 
Æрмæст мæ ном ды аргъуцгæнгæ зæгъ. 
Куы райхъал уай сæумæрайсом дæ уаты, 
Дæ рудзынгæй-иу ирд арвмæ ыскæс, 
Уым судздзæни рæсугъд сæууон ыстъалы — 
Уый фехстон уырдæм судзгæ зæрдæ æз. 
Мæйрухс æхсæв цъырцъырæгтæм куы хъусай, 
Куы дæм худа йæ зæрин былтæй мæй, 
Уæд зон: зæххыл дæу нал феныны тасæй 
Ыстахтæн арвмæ, — дард дæн ныр дæуæй. 
Кæсдзынæн æз æхсæвыгон дæ уатмæ, — 
Кæндзынæ ды æнæмæтæй фынæй... 
Гъе уый тыххæй мæ уд æз арвæн радтон, — 
Уыдзысты иумæ ирд хур æмæ мæй. 
25.09.00 

Нæкуысаты Наир 
* * * 
Джульеттæ бафынæй рæстæгмæ, 
Уыдис ын даргъ фынау мæлæт. 
Хъысмæт æгъатыр уыд, æрæгмæ 
Уыдысты цæстытæ æхгæд. 
Æвзонг Ромео уый нæ зыдта,— 
Нæма уыд уæд Джульеттæ хъал, 
Йæ разы сабийау ныккуыдта, 
Йæхицæн равзæрста адзал... 
Нæ дуджы нал ис Капулетти, — 
Мæ хъысмæт афтæ тæссаг нæу, 
Фæлæ мæ цард æнæвгъау раттин, 
Цæмæй æз бахъахъхъæнон дæу. 
Ды макуы, макуы ацу цардæй, 
Фæлтау дæ разæй ауадз мæн, 
Куы фенон дæу мæ разы мардæй, 
Уæд ногæй къахдзысты ингæн... 
Мæлæтæн нæ — æнкъардæн, мастæн 
Кæндзынæн дæу æдзух æвгъау. 
Æз дын дæ зæрдæмæ ныккастæн, — 
Ды дæр хъуыды кæныс мæнау. 
2001 

Уадындз 
49 
НÆ ЗОНЫС САЙЫН 
Нæ зоныс сайын, цæстыты æрттивы 
Дæ уарзты монц, дæ бæллицты цæхæр. 
Уæздан ныхасы ихтæ нæй, нæ ивы 
Рæсугъд хъæлæс, уым судзы уарзт ныр дæр. 
Æрæхгæныс дæ цæстытæ, æмбæхсыс 
Дæ хъуыдытæ, нæ сæ уадзыс тæхын. 
Æвæццæгæн, æргом кастæй фæтæрсыс, — 
Уый судзы дæу, æмбарын дын дæ зын. 
Нæ, ма тæрс, ма тæрс ацы изæр уарзтæй, 
Дæ зæрдæйы дуар байгом кæн мæнæн: 
Æнкъарæнты сыгъдæг денджызы бастæй 
Нæй ленкгæнæн, нæй амондмæ бырсæн. 
09.03.01 

50 
Нæкуысаты Наирæ 
УАРЗТЫ ЦÆССЫГ 
Нæ уарзтай мæн, нæ уарзтай, — 
Мæ цæссыг донау калд. 
Мæ цин, мæ ныфс мын састай, 
Мæ цæссыг рустыл салд. 
Ныр та мæ уарзыс, уарзыс, 
Фæлæ нæ уынын дæу. 
О уарзты цæссыг, байсыс, 
Нæ цард кæуынæй нæу. 
Дæ хъæбысæй æхцондæр 
Нæ зæххыл нæй бынат, 
Вæййы мын уым æнцондæр, 
Вæййы мæ уд æнцад. 
Тæхуды, искуы иумæ 
Куы фæсуриккам маст, 
Нылхъивин дæ мæ риумæ, 
Ныккалин дыл мæ уарзт. 
17.07.01 

ДÆ ХУЫЗ 
Дæ уындмæ æдзухæй бæллыдтæн, 
Ныр хурау мæ разы лæууыс. 
Æз хъæлдзæг æнæ дæу нæ уыдтæн, 
Мæ цæстытыл уади дæ хуыз. 
Куыд фестадтæ абон мæ кæрты, 
Цы дæ ’рхаста ардæм, зæгъ-ма? 
Ныззылди мæ амонд мæ сæрты, 
Кæд худыс мæ фыны нырма? 
Кæд æхсæв нæма фæци, фынтæ 
Мæн сайынц сæ рухсæй фæлмæн?.. 
Нæ, ’цæг у, — мæ цæссыг, мæ зынтæ 
Фæлыгъдысты, амондджын дæн. 
Кæсы дæм сыгъдæг цин дзæнæтау, 
Рæвдауы дæ хурау мæ каст. 
Дæ удæн йæ цины сæрвæлтау 
Æвзæрстон æз арæхдæр маст. 
Ныр хъæлдзæг дæ, райы дæ зæрдæ, 
Æфсæрмдзастæй кæрты лæууыс. 
Ныззылди нæ амонд нæ сæрты, 
Æцæг у, рæсугъд у дæ хуыз! 
01.10.01 

52 
Нæкуысаты Наирæ 
АМОНДЫ ФÆРДЫГ 
Кæд дæ фæнды, уæд ратт дæ уарзт æндæрæн, 
Æндæримæ уæд амондджын дæ цард. 
Дæхицæн равзар ног æмбал хуыздæрæн, 
Æрмæст дæ курын, макуы у æнкъард. 
Дæ цæстыты куы никуы уа цæссыгтæ, 
Сæ мидæг æз куы никуы уынон рыст, 
Уæд уалдзæджы мæ зæрдæйæн йæ хъыгтæ 
Ыстайдзысты, ыссæудзæни сæ фыст. 
Мæ хъысмæт кæд дæ цардимæ ысбастон, 
Уæддæр дæ разы не згъалын цæссыг, 
Зæрдæрисгæ мæ рухс бæллиц ныссастон, 
Дæуæн уый фестæд Амонды фæрдыг. 
2001 

Уадындз 
53 
НЫФС 
Риуы стыр хæзнайау хастон 
Æз æрвон уарзты цæхæр, 
Ныфс æгас уыд, æмæ уарзтон, 
Нал хъуыд царды мæн æндæр. 
Фæлæ уазал ныхас мары, 
Суры ацы изæр уарзт, 
Зонд рæдау дзырдтæ нæ ары, 
Зæрдæ нал быхсы дæ маст. 
Адæм нал æфсæдынц уарзтæй: 
Абон уарзæттæн — сæ бон. 
Ныфс лæзæры зæххыл састæй, — 
У уæддæр мæнæн æнцон. 
Уарзон уарзонæн куы дзырдта; 
«Нæ, мæ бон æнæ дæу нæу!» 
Уæд мæ риуæй арт ыстыдта, 
Æмæ ферох кодтон дæу. 
14.02.01 

54 
Иæкуысаты Наирæ 
МÆ ХОТЫХ - УАРЗТ 
Дæ цæстытæ мæм кастысты рæвдаугæ, 
Дæ хъæлæс мын æндæр цыдæр дзырдта. 
Ыскастæн дæм, цыма дæ кодтон фаугæ, 
Мæ риуы та фæллад зæрдæ куыдта. 
Дæуæн та уæд цæуыл тыхсти дæ зæрдæ? 
Ныттар дæ цæсгом, алыгъди дæ цин. 
Дæ уындæй риуы циндзинад æвзæрди, 
Уыди мæнæн нæ сыгъдæг уарзт мæ дин. 
Дæ сурæт æз мæ ивгъуыдæн нæ дæттын, 
Мæ ныфс æгас у, уадз æмæ хъæрзон. 
Æнцон мын у æндон ихтæ ныссæттын, 
Мæ цард дæ мастæй не суыдзæн зындон. 
Рыстыл дæн ахуыр, ма мын кæн тæригъæд: 
Мæ хотых Уарзт, — æхсыст æмæ цæрдуд. 
Тыхджын дымгæ æвзонг тала ныууигъæд, — 
Нæ атæхдзæн дзæгъæл арвмæ йæ уд. 
2001 

Уадындз 
55 
* * * 
Ды федтай зæрдæйы цæссыгтæ, 
Ды федтай цæстыты мæ уарзт, 
Ныккалдтай рох зарæгыл рыгтæ, 
Мæ хур, нæ уыдтæ уымæй раст. 
Æдзух дæ хъуыдытæй нæ хизын: 
Æхсæвæй-бонæй мысыс мæн. 
Æз дæр мæ сусæг уарзтæй риссын, 
Зæххыл æз райгуырдтæн дæуæн. 
Зæгъ-ма мын, ме стъалы, уæларвыл 
Дæуæн æнкъард æнæ мæн нæу? 
Æркал дæ зынг цæхæр мæ цардыл, — 
Ды зон, æз бирæ уарзын дæу. 
Фæзилы дымгæ арвыл мигътæ, 
Æмæ дæ бамбæхсынц мæнæй, 
Мæ зæрдæ сау рыстæй ныддихтæ, 
Мæ царды цин æнæ дæу нæй. 
23.09.00 

56 
Нæкуысаты Наирæ 
* * * 
Базон-ма, кæм и дæ зæрдæ, 
Стæй кæм æмбæхсы дæ уд, — 
Амонд нал тæхы мæ сæрты, 
Арвæй нал хъуысы дæ худт. 
Æз цъæх кæрдæджы зæлдагыл 
Рагон рухс фæдтæ уынын, 
Сомбон аргъауы фæндагыл 
Амонд агурæг цæуын. 
Æз Руймонимæ хæцдзынæн, 
Æмæ сæрттивдзæн дæ уд. 
Зон æй, алцæмæн быхсдзынæн, 
Ногæй хъусдзынæн дæ худт, 
Фæлæ рухс зæрдæ куы ссарон, — 
Иунæг фæнд мæнмæ уæд ис: 
Арф æй риуы æз нывæрон, 
Æмæ байсыса мæ рис. 
2002 

ДЫ - МÆ АМОНД 
Уарзт дæ зæрдæйæ калди 
Æмæ урс митыл салди... 
Мæн нæ асайдта фын, — 
Æз æмбæрстон дæ зын. 
Дæу фæндыди рæвдауын, 
Уарзт мæ зæрдæйы тауын, 
Фæлæ фестадтæ их, 
Æмæ зæрдæ фæдих. 
Уый фæйнæрдæм рæдывта, 
Æмæ ’гас буар ссыгъта, 
Фæлæ загътай: «Æгъгъæд! 
Уадз, мæ зæрдæ кæуæд». 
Æз дæ тухи æмбæрстон, 
Демæ удхар æвзæрстон. 
Мæн нæ фæндыд кæуын, 
Мæн фæндыди зæгъын, 
Æз дæу бирæ кæй уарзын, 
Æмæ уымæн фæразын 
Ныр æнхъæлмæ кæсын. 
Ды — мæ амонд, мæ зын. 
30.12.01 

58 
Нæкуысаты Наирæ 
ДÆ МАСТ ÆДЫХ У... 
Цæссыгты сæрты амондмæ цыдтæн, 
Ды радтай абон иу æртах дæ )'арзтæй. 
Æнæхъæн аз æнæ дæуæй тыхстæн, 
Чысыл ысуæгъд и салд зæрдæ йæ мастæй. 
Уый сахуыр риссын, райдыдта кæуын, 
Æгæрон цин æнахуыр хуызы разынд. 
Фæлидзыс та, зæгъыс та мын «цæуын», 
Мæ зынг зæрдæ дæ фæдыл дуртыл атылд. 
Куы судза ахсæв тарф фыны дæ риу, 
Уæд зон: ныррухс дæ талынг уат мæ уарзтæй. 
Нæ зæрдæтæ нырæй фæстæмæ — иу, 
Тæхæм уæларвмæ, нал фæразæм бастæй. 
Нæ зæххыл амонд аразын зын у, 
Дæ маст æдых у, хъахъхъæн мæ дæ цинæй. 
Ды зон, мæ цард æнæхъæнæй дæу у, 
Нæ саби-уарзтыл макуы рацу хинæй. 
2002 

Уадындз 
59 
ÆНÆБАЗЫР ЗÆД 
Цæстысыг донау анхъæвзы, нæ сысы, 
Фæлæ нæ калын масты хъыг дæуыл. 
Æвæццæгæн, дæ амондæн мæ хуызы 
Æнæбазыр зæд райгуырди зæххыл. 
Хатыр кæнын дæ мæстæлгъæд ныхæстæ, 
Хатыр кæнын дæ сонт уды рæвдыд. 
Уыдыстæм удæй, чи зоны, æнгæстæ, 
Фæлæ дæ зонд дæ удимæ хæцыд. 
Мæ разы ма кæн, ног чындзау, æфсæрмы, 
Уæд комкоммæ дæ цæстытæн сæ каст. 
Дæ тæргæйттæ æз нал хæссын мæ сæрмæ, 
Дæхæдæг равзар галиу æмæ раст. 
Нырма дæ хъæлæс тар æхсæвты мысын, 
Нырма дæумæ мæ зынг фаттæ æхсын. 
Æз дæм мæ фынты урс мæйыл ныхъхъуызын, 
Дæумæ æхсæв мæ сагъæстæ фыссын. 
Æгæрон монц сыгъзæринтæй нæ сыгъди, 
Æрмæст дæ цин уыд ахсджиаг мæнæн. 
Мæ уарзт дын кæд дзæнæты цин нæ уыди, 
Уæд сайдтай мæн, фыдæнхъæл та фæдæн. 
10.05.02 

60 
Нæкуысаты Наирæ 
ХÆРИС БÆЛАС 
Мæ цæссыгтæй хæрис бæлас æрзади, 
Аза-бæласау — ирд æмæ зæрин. 
Мæ уарзт æмбæхстæй зæрдæйы нынкъарди, 
Æндæр мæ сæнтты ног сурæт уынин. 
Мæ уарзты бæлас урс дидинæг калы, 
Йæ къалиутæй дыл уарзонау ныттыхст, 
Цæссыгтау дыл йæ сыфтæртæ ызгъалы, 
Æргом ысты мæ сагъæстæ, мæ рыст. 
Ды базыдтай мæ сусæггаг ныхæстæ, 
Æз уыдон раздæр арф фынты дзырдтон, 
Зылдтæн мæ сæнтты аууонау дæ фæстæ, 
Дæу мысгæйæ, æз алы бон куыдтон. 
Ныххус уыдзæн æнæ донæй мæ бæлас, 
Аза-бæласау нал калдзæн тæмæн, 
Æрбаддзæн ыл дæ их ныхæстæй халас, 
Фæлæ уæддæр æз кувдзынæн дæуæн. 
03.06.02 

ÆРТÆ БУЗНЫДЖЫ 
Куы мæм æрдзурид тар æхсæвы зæд: 
«Æрцыд дæ адзал, ферох кæн дæ хæстæ, 
Æппындæр ма тæрс, мацæуыл кæн мæт, 
Æрмæст-ма зæгъ зæрдылдарæн ныхæстæ». 
Уæд æз зæгъин: «Ыстыр бузныг, Хуыцау, 
Æз райгуырдтæн дæ арфæйаг фæндонæй. 
Мæ цардыл ничи батыхсти дæуау, 
Ысхастай мæ дæ хойрагæй, дæ донæй». 
Зæгъин ма æз: «Ыстыр бузныг, мæ Мад, 
Дæ уаз æхсыр мын царды тыхтæ радта. 
Табуйаг уæд дæ ном æмæ дæ кад, 
Дæ хъæлæс мæн мæ райгуырдæй рæвдыдта». 
Зæгъдзынæн ма ыстыр бузныг Дæуæн, — 
Мæ дуне афтид никуы уыди демæ. 
Ды ацы зæххыл нал фендзынæ мæн, 
Фæлæ нæ уарзт æз ахæсдзынæн мемæ. 
14.08.02 

СÆРГÆНДТÆ 
Сыгъзæрин уадындз 5 
Фæндыр 6 
Ирон æгъдауы тых 7 
Нарты фæткъуы 8 
Урс æмæ сау тыхтæ 9 
Дæлимон 10 
Джыккайты Шамилæн 11 
Ехх, æмæ кæм и 12 
Æрра романтик 13 
«Абон маст мæ зæрдæйы ныккалди...» 14 
«Æнхъæлмæ кастæн рог уддзæфмæ рагæй...» .... — 
Зæрдæйы рыст 15 
«Æз кодтон арæх хъаст хъысмæтæй...» — 
Хæст ! 16 
Мæ сых 17 
«Мæйрухс æхсæв, ыстъалытæ æрттивынц...» 18 
«Уалдзæджы цъæх сыфтæртæ...» — 
Зсæххы рыст 19 
Саби худы 20 
Мит — 
Хур 21 
Хæхтæ 22 
Тæрхъус — 
Цæргæс 23 
Дыууæ уарзоны 25 
«Æз-иу уыдтон сыгъдæг суадон дæ цæстыты...» . 26 
Тæхуды - 
Бар 27 
Ехх, цæй диссаг дæ! 28 
«Загътон, нал дæ фендзынæн...» 29 
«Уалдзыгон цъæх быдыр...» 30 
Ныккæс мæ зæрдæмæ - 
Чызг æмæ лæппу 31 

Сæргæндтæ 
63 
Кæм дæ? 32 
Нæ зоныс уарзын 33 
«Æнхъæлдтон, æмæ ферох дæ, æнхъæлдтон...»,.. — 
Фыццаг уарзт 34 
Ног мæсыг — 
Ног аз 35 
Кæсгон кафт 36 
Дыууæ диссаджы 37 
«Цæхæркалгæ арвыл æз федтон дæ цæсгом...» ... 38 
«Æнæдон бæстæйæн къæвда бон...» 39 
Кæлæнгæнæг 40 
Æз мысын дæу 41 
Дæ къам 42 
Амазонкæ 43 
Æнкъард фын 44 
Стъалыйы кæуын 45 
Хæлæг кæнын — 
Дæуæн 46 
«Сæрдыгон кæрдæгыл бæгъæввадæй куы цæуай...» 47 
«Джульеттæ бафынæй рæстæгмæ...» 48 
Нæ зоныс сайын 49 
Уарзты цæссыг 50 
Дæ хуыз 51 
Амонды фæрдыг 52 
(Ныфс 53 
!Мæ хотых — уарзт 54 
\«Ды федтай зæрдæйы цæссыгтæ...» 55 
«Базон-ма, кæм и дæ зæрдæ...» 56 
. Ды — мæ амонд 57 
I Дæ мастæдых у 58 
I Æнæбазыр зæд 59 
Хæрис бæлас 60 
Æртæ бузныджы 61 

Литературно-художественное издание 
НАКУСОВА НАИРА ТАЙМУРАЗОВНА 
Свирель 
Стихи на осетинском языке 
Редактор З.У. Дзуцева 
Художник В. С. Григорян 
Художественный редактор Г.З. Чеджемты 
Технический редактор А.В. Ядыкина 
Корректор Т.А. Казбекова 
Компьютерная верстка Д. О. Амбаловой 
Сдано в набор 10.07.07. Подписано к печати 10.09.07. 
Формат бумаги 70х90|/зг. Бум.офс. №1. Гарн. шрифта 
«Кудряшов». Печать офсетная. Усл. п.л. 2,34. Учетно- 
изд.л. 1,69. Тираж 500 экз. Заказ X? 2633. С. 37. 
Комнтет РСО — Алания по печати и делам издательств. 
ГУП РСО-Алания «Издательство «Ир*. 362040, г. Вла 
дикавказ, проспект Мира, 25. 
Отпечатано с готовых диапозитивов в ОАО «Издательс 
ко-полиграфическое предприятие им. В.А. Гассиева», 
362011, г.Владикавказ, Тельмана, 16. 

