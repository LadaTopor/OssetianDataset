1103 II 
Петр Урумов 
НИВА МОЯ 
Ст и х и 
Издатсльстпо „ИР" 
Орджоинкндзс * 1971 

квш 
МÆ ХУЫМ 
Ныр куы зæгъой: «Фесæфтис йæхуым...» 
Ныр куы зæгъой: «Мæгъæлдайæ байдзаг...» 
Ныр куы зæгъой: «Мауал бакус уым...» 
Ныр куы зæгъой: <гНог мыггаг дзы байтау...» 
Цас сагъæстæ бавзæрстон уæдæ! 
Æхсæв-иу мыл хуымы астæу сбон и. 
Ныр мæнæн мæ тыллæг у цæттæ, 
Ехх, дæу аккаг разынд, уый куы зонин! 
3 

Й»ЭО 
ÆНДÆР У МÆ ХÆС 
„Æрдзыл фысс, лæппу, æмæ 
де ’мдзæвгæтæ уой æнусон*. 
Поэт Б аллаты Т е м- 
болы амындтытæй. 
Фæзæгъыс арæх: 
«Дæ зарæг 
Бирæйы фаг нæу, 
Куы нæ фыссай нæ æрдзы нывтыл, уæд: 
Сæуæхсид арт куыд бандзары нæ хæхтыл, 
Куыд фæхъазы мæ зæрдæ хурæвдылд æртæхты, 
Куыд самайынц дзæбидыртæ сыкъахæст, 
Куыд фемæхсы нæ цъититæй цæссыг, 
Зæронд хъæууаты айнæгыл куыд баныхæст 
Фыдæлты цæсгом — тохвæллад мæсыг». 
Поэт, ныббар, 
Æз дæм нæ хæссын азым, 
Æфхæр мæ ды, 
Куыд-фæнды мæ æмбар, 

Æндæр хæс мын 
Æвæры дуг мæ разы, 
Цæмæй уа цардыл, 
Адæмыл мæ зард. 
Цæргæс йæ ахстон аразы нæ хæхты. 
Йæ хæтæнтæ фæцагуры уæлдæр. 
Фæндыр йæхæдæг зарджытæ нæ цæгъды, 
Йæ тæгтæ ’взист, хъуытаз куы уой, уæддæр. 
Фæлæ йыл лæг куы æрцамоны, мардзæ, 
Уæд ратты махæн цин дæр æмæ ныфс. 
Мæнæн мæ фæндыр адæймагыл зардзæн, 
Йæ хъаруйыл, йæ сагъæстыл — мæ фыст. 
Разы дæн æз, 
Æнæ хурæй мах цард, 
Цы дзурын, тобæ, иу бон дæр нæ хъæуы! 
Фæлæ йæ хызы сабитæ дзæбæх 
Нæ фæндиаг куы фæхъазынц цъæх нæууыл,— 
Сæ циныл сын куыд нæ зарон, уый зæгъ? 
Мæхи æдзух æз адæмыл фæдзæхсын, 
Фæиппæрдæй мæ бахизæд «хуыцау»... 
Зæххыл рæсугъддæр дунемæ цы фæзынд,— 
Нæй адæймагæн се’хсæны æмбал. 
Поэт, бæгуы, 
Цы лæг нæ уарзы æрдз! 
Куы фенын уалдзæг дидинæг бæлæстæ, 
Нæ фæззæджы сыгъзæрин хуымты зад; 
Куы фехъусын, сæумæрайсом мæ бæстæ 
Куыд самоны йæ ног ысгуыхты зард; 
Йæ хъæбултæ — нæртон Батрадзы ’нгæстæ — 
5 

Зæд-бадæнтæм кæй фæтæхынц бæрзонд, 
Уæд хæхтæй семæ атæхын, сæ фæстæ 
Раст арвæрттывдау бафтыйы мæ зонд. 
Поэт, бæгуы, 
Куыд нæ у æрдз нæ фидыц! 
Цытджын Пушкин, цытджын Къоста сæ цæст 
Нæ истой æрдзы аивтæй, æрмæст 
Сæ дудгæ зарды æрдзы ныв — кæрддзæм, 
Сæ артдзых фысты тохы дзырд —- æхсаргард. 
Зыдтой, фыдгулты уыцы дзырд кæрддзæн, 
Лæг та-иу дзы йæ фидар ныфс ыссардта. 
Поэт, ныббар, 
Æз дæм нæ хæссын азым. 
Æфхæр мæ ды, 
Куыд-фæнды мæ æмбар. 
Æндæр хæс мын 
Æвæры дуг мæ разы, 
Цæмæй уа цардыл,. 
адæмыл 
мæ зард. 
6 

вшж 
РАЙГУЫРÆН БÆСТÆ 
Мæ уарзон зæхх, дæ хъизæмæрттæ искæд 
Фæуис нымад, куы дæ фæрсиккой уæд? 
0, цас кодтай дæ фыдызнæгтæй рисгæ! 
Сæ цъыф къæхтæй дыл цас ныууагътой фæд! 
Уæддæр дæ хъарæг никуы хъуысти знагмæ. 
Дæ зоныгыл дæ ничи федта, никæд. 
Дæ фырттæ-иу дæу не ’руагътой æгадмæ, 
Ыссардтой та-иу уый бæсты сæ ингæн. 
7 

æ&æ 
ТУЛДЗ 
О, куыд фидар æнхъæлдтон дæу, тулдз бæлас, 
Уæд куыд калыс дæ цæссыгтæ зæхмæ, цæуыл? 
Кæд дæ уидæгтæм бахъардта хурджын аз. 
Кæд æнауæрдон зымæг æрхъула дæуыл? 
Æви дудынц дæ фæрстæ фæрæтвæдтæй? 
Æви бомбæйы схъистæй нæма сцух дæ буар? 
Æви мысыс, фыдгулы мæлæтдзæфтæй 
Ам, дæ быны, цæрæццаг æфсæддон куыд мард? 
Цæй, мæнæн дæр фæхай кæн дæ сагъæстæй, 
Кæд дæ судзгæ рыст рогдæр фæуаид дæуæн. 
Зоныс не ’гъдау: сыхæгтæ ’мæ къабæзтæ 
Алкæд айсынц сæхимæ йæ зынад лæгæн. 
8 

9 9 9 
МАДЫ САГЪÆС 
Сывæллон ма уыдтæн... 
Мæ фынты-иу, арæх 
Æнахуыр бæрзæндæй сæрсæфæнмæ тахтæн. 
Мæ хъæрмæ-иу фехъал 
Мæ идæдз ныййарæг: 
«Уæд рæзгæ фæкæныс»-иу узæлгæ загъта. 
Куы-иу ныддæлгом дæн 
Нæ цъæх кæрты барæй,— 
Æввахс мæм æрбацæуын никæйы уагъта. 
«гУæд рæзгæ фæкæны, 
О, ма йæ хъыгдарут, 
Уадз, айрæза,—загъта-иу,—- слæг мын уа 
тагъддæр». 
Сывæллон ма уыдтæн... 
Лæууы ма мæ зæрдыл: 
Мæ къæхтыл-иу исчи куы ахызт нæ кæрты,— 
Мæ мад-иу хыл кодта: 
«Цы хизут йæ сæрты? 
Йæ рæзæнтæ ма исут уымæн, æмгæрттæ!» 
9 

-—®о® 
п ? п 
Мæ армытъæпæнтæ — 
Æндахауæдз-хуымтæ, 
Уæ тæппæлттæй æнгуылдзтæ 
Нал комынц тасын. 
Нымдзаст уæм ис цигайнаг, 
Хъоппæгцæст цигайнаг 
Мæ хъысмæтыл дзуры, 
Мæн бафтыдта тасы. 
Нæ хъусыс, цы загъта? 
— Æркæс-ма, куы гуырдтæ,— 
Дæ армытъæпæнтыл 
Дæ хъысмæт цы фæдтæ ныууагъта: 
Ис рахизыл «цард» фыст, 
Ис галиуыл «мард» фыст, 
Дæ галиу рæхджы бон фæуыдзæн уæлахиз. 
Æцæгдæр уа афтæ, 
Куырысдзау цигайнаг, 
Мыййаг, кæд ды барæй мæн къахыс? 
Нæ зоныс, мæ æрмттæй 
Æрвæрттывдтæ ахсын, 
10 

Æрвон дуар ныссастон, 
Æз арвы быдыртæй 
Мæ фыдæлты зæхмæ 
Цæхæрау стъалытæ ’рхастон 
Æмæ мын уыд хъузон мæ рахиз, 
Куыд хъуамæ фæуа ныр 
Мæ хъысмæты кæрон 
Мæ галиуарм ууыл уæлахиз? 
Мæнг зæгъыс, хæтæгхуаг, 
Дæ цæстæнгас бамбæхс. 
Мæ ныфс уыди алыхатт рахиз. 
Цы-фæнды куы дзурай, 
Уæддæр мæ уырндзæни: 
Мæлæтыл кæндзæни цард алкæд уæлахиз. 
штш 
11 

шШШ 
п п п 
Мигътæ, мигътæ, сау базырджын мигътæ, 
Хæхтимæ гуыррыстытæй хæцут! 
Ма уадзут хъуына бадын уæ тигътыл, 
Абухут хæххон дæттау, фыцут! 
Фесхъиудта зынджы стъæлфæн—мæ зæрдæ, 
Удæнцой нæ фæразы ’мæ стыхст. 
Дымгæмæ йын байтындзут йæ тæрттæ, 
Галæгои ын бавзара йæ ныфс. 
ттт 
12 

$$* 
ЗÆХХЫ ХЪЫНЦЪЫМ 
«Зæххон дæн. Зæхх — мæ ис, мæ дарæс— 
Фæзæгъыс,—• у мæ зæрдæйы рæвдауæн». 
Фæлæ зын сахат ды мæ ном нæ арыс. 
Æртæдзыхонтæ акæныс хуыцауæн. 
Цæмæн? Мæныл кæрæдзи туг ныккалдтой... 
Дæ фыдæлтæн нæ уыд мæнæй зынаргъдæр, 
Кæрæдзимæ-иу хъримæгтæ ныддардтой, 
Мæ сæрты-иу нæ атахтаид маргъ дæр. 
Æниу, фæркгай фæйнæрдæм æз куы тахтæн, 
Мæ гом уæхсчыгыл тугуарæн куы кодта, 
«Мæлæт, кæнæ сæрибар зæхх»-иу загътай, 
Мæ сыджытæй æмбæлттæн ард куы хордтай. 
Мæ кæрдæгæй куы æмбæрзтай дæ цæфтæ, 
Мæлæтæй дæ мæ хъæбысы куы ’мбæхстон, 
Кæм уыдысты уæд де’нусон хуыцæуттæ?.. 
Цæй, уыдæттыл æз нал дзурын, мæ бæстон. 
13 

Мæ армы ц’ и,—ды сеппæтæн сæ хицау, 
Дæу аххосæй мæ цард, куы у æгъуыстаг. 
Æртæ кæрдзыны кувин æз дæхицæн, 
Цæмæй æнусты ды цæрай æдыхстæй. 
***** 
14 

§§§ 
ХУРЫ ХЪÆБУЛ 
Ног бон та ралæууыд, бæстæ рæвдаугæ, 
Арвы къуырф тæбæгъы мигъы тæпп нæй. 
Хурзæрин райхъал, йæ цæстытыхаутæ 
Уалæ æркалдысты хæхты сæрæй. 
Уазал йæ судзинтæ асадзы буары, 
Хæхты фæззыгон дзæбæх тæфсæн нæй.— 
Хъуамæ æз бавзарон абон мæ хъару: 
Хуры нæ зæхмæ æрласон сыфцæй. 
Хуры йæ бындзыгæй ме ’ккойы ласын, 
Тибы уæзæгмæ йæ пæлæз æрхауд. 
Фæлæ йæ рухс цæсгом коммæ нæ разынд, 
Хæхты дæндæгтыл ныффидар, ныссагъд. 
Оххай, цы бакæнон? Абастон хуры 
Комы бæлæстыл йæ дзыккутæй раст. 
сМа ’взар дæ хъару! — дæлæмæ мæм дзуры,— 
Фæззæг мæ нал уадзы хæхтæй ыскаст». 
9« § 
15 

ооо 
ФЫЦЦАГ КЪÆВДА 
Хуры цæсгом исдугмæ фæтар. 
Сивтыгъта йæ сармадзантæ арв. 
Сау мигътæ фæллад галтау фæлæсынц. 
Сабитæ сæ хæдзæртты æмбæхсынц. 
Раст цыма зæрватыччы лæппын 
Ахстонæй йæ бур бырынкъ æвдисы, 
Уыйау сыфтæр радардта йæ фындз, 
Къуыбарæй йæ бафæндыд æрхизыи. 
Дуне фендзыг исдугмæ... Æваст 
Арв æрцыди Сау хохыл зынг ехсæй, 
Цыма къæвда истæмæй фæтарст, 
Уыйау фæзты азгъордта цырд ефсау. 
оъа 

9 ##Т Р- 
МАСТИСÆГ 
Бондалынгты рудзынгыл æрбахызт, 
Фехста мын мæ тæбын хъæццул дард. 
Мидфынмæ йын айхъуыстон йæ ралгъыст, 
Й’ аууон мыл æхсæрдзæнау æркалд. 
Асагъта мæ ихæн-риз æрцытæ, 
Æмæ сæ ныддыз-дыз кодта буар: 
— Дæн æз Рæстæг! Мастисæг æрцыдтæн! 
Ды мæнæн цыбыр кæныс мæ цард. 
Мауал хуысс! Цæй, рабад, фезмæл тагъддæр! 
Ма рох кæн дæ фыдæлты фæдзæхст: 
Хуры скастыл чи ’мбæла фыццагдæр, 
Амонд уымæ бахуды æрмæст. 
§11 
2 Мæ хуымгæнды хай 
17 

* 33* 
ИРОН ÆВЗАГ 
Цъиувæдис цæуыл систат, цæуыл: 
«Сæфты къахыл Иры ’взаг ныллæууыд». 
Цард зæххыл куы равзæрди, уæд ыл 
Мах æвзаг фыццæгтимæ куы зæлыд, 
Дары ’нусты ’вæрæнты бæрæг, 
Фатау уый дзырд нæу рæстдзæф дзæгъæлы. 
Бирæтæ йæм бакæнынц хæлæг, 
Бирæ ’взæгты цъуттайы дæгъæл у. 
Искæд цард куы сыскъуыид зæххыл 
(Тобæ, уымæй бахизæм нæ сæртæ), 
Цардимæ та,— сомы уын кæнын,— 
Ногæй не’взаг райгуырид, хæлæрттæ. 
ЖЖЖ 
18 

ш шш 
п ? ? 
Дидинджытæ?— 
Кæд, мыййаг, нæ хæхты 
Тохы бон фыдæлты туг ныппырхи. 
Æмæ ныр сæуæхсиды æртæхтау 
Дарынц фæзтæ, саппытæ сырх-сырхид? 
Уалдзыгон та, æрдзы ивылд афон, 
Дидинджытау барæй кæд фæзынынц? 
Базоной,—сæ фæстаггæттæй абон 
Ферох ысты æви ма сæ мысынц. 
19 

®й® 
РЕКВИБМ 
Систа сау рояль йæ базыр, 
Карды цæф цыма у раст. 
Урс бæлонау чызг —йæ разы... 
Ууыл райдыдта йæ хъазт. 
Уыд цæргæс цыма дын, уыйау, 
Схæцыд æнгуылдзтыл æмæ 
Амонæнтыл раст цæкуыйау 
Схъиудтой радыгай хæрдмæ, 
Стæй фæллад барджытау цадæг 
Клавиштыл уыди сæ хауд... 
Мæн фæхаста уыцы уатæй 
Тохы быдырмæ йæ цагъд. 
...Кæрдæг — саухъулæттæ тугæй, 
Дудгæ уарын æй æхсы. 
Нал зынд быдыр цæф лæппутæй, 
Хъуысы се’нæнцой хъæрзын. 
— Ехх, æна, кæм дæ? Фæзын мæм... 
— Исчи, иучысыл мын дон... 
— Оу, кæмæн дзурон мæ зынтæ?.. 
— Оу, кæд ма скæндзæни бон?.. 

— Ма уаф цухъайаг дæ фыртæн,— 
Дзуры, удисгæ, сæ иу. 
— Топп ныссагътон ам мæ цыртæн, 
У æгæр сыхырна риу... 
Тохы фæздæг зилы мæрдтыл, 
Химидæг цыма тыхсы... 
Фæлæ та фыдгултæ уæртæ 
Ногæй райдыдтой бырсын. 
...Уыд цæргæс цыма дын, уыйау 
Цæнгтыл схæцыд чызг æмæ 
Æнгуылдзтæ фыркъа-цæкуыйау 
Схъиудтой клавишты сæрмæ. 
...Цæфтæ сыстадысты уартæ, 
Сау зæххæй куы хæрынц ард: 
«гКаед мæлгæ, уæд тохы арты 
Хъуамæ басудза нæ цард!» 
Здыйы судзгæ зæй цыма йыл 
Ракалд, уыйау аци знаг. 
Цардмондаг лæппутæ та йын 
Размæ нал радтой фæндаг. 
Каердæг — саухъулæттæ тугæй... 
Дудгæ уарын æй æхсы. 
Быдыр дзаг — ирон лæппутæй, 
Хъуысы се’нæнцой хъæрзын... 
...Сау рояль нырхæндæг а зæр, 
Чызг йæхи дæр ма зыдта?.. 
Цæфты хъæрзын риуы азæлд 
Æмæ сонт зæрдæ куыдта. 
®€Ш 

ш ш 
ЗАЗЫ ХЪЫСМÆТ 
Æгъатыр цæфæй тар хъæды æрхауд, 
Йæ марæг ын йæ базыртæ æркарста. 
Æвзонг зазæн йæ дудгæ цæссыг калд, 
Йæ марæг та йæ цингæнгæ æрхаста. 
Æрцауыгъта йыл хъазæнтæ дзæбæх, 
Зынг цырæгътæ йыл стъалытау зындысты. 
Заз мысыди сæууон райсомы ’ртæх, 
Йæ къалиутæ æбуалгъ тæвдæй сыгъдысты. 
Ам кафыдысты й’алыварс, уæдæ, 
Кæйдæр цæссыгтæ — цины хос æндæртæн. 
Мæгуырæг заз куы бахус и, уæд æй 
Иæ марæг фехста миты сæрмæ уæртæ. 

« * « — 
ЦÆШ КÆСАГДЗАУ 
Кæрзыдта денджыз, былгæрæттæ ’хсадта, 
Цæуыл та фыхти, марадз æмæ бамбар! 
Хъæрзыдта урс маргъ, былы цъæрттæ ’хсыдта, 
Цыма куырдта уый: «Уылæнтæм мæ баппарЬ 
Уæззау цæфæй фæкалдысты йæ систæ, 
Уæддæр ныллæсти денджызмæ йæ фазыл. 
Иæ уæлныхты йæ урсбарц уылæн систа, 
Фæкаст æм, цыма арвы цъæхы хъазы. 
30€ 30€ Ж 
23 

§ е ® 
ÆНÆНОМ ИНГÆН 
Тырысайау арты ’взаг дымгæмæ хъазы, 
Цæф салдатау ингæн у зæххыл дæлгом. 
Дæрдджын худ æууæрдгæ, лæууын æз дæ разы... 
Кæй фырт дæ? Кæй фыд дæ? Цы хуыйны дæ ном? 
Куыдничиуал зоны, цы фæдæ æвзонгæй, 
Кæм аскъуыд, кæм басыгъд дæ бæллицты таг? 
Æдзух дæм куы дзырдтой дæ мыггаг, дæ номæй, 
Уæд абон куыд ысдæ æнæном салдат? 
Ныййарæгæй, цотæй фыдæнхъæлцау фесты... 
Куыд бирæ уæ фесæфт æдзардæй уæддæр! 
Сымахагур зилы æд цырагъ Гефест* дæр, 
Уæ ингæнтыл ссыгъта йæ риуы цæхæр. 
* Г е ф е с т — рагон грекъаг мифологийы зæх- 
хы бын æртыты хуыцау, Зевсы фырт. 
119 
24 

1900 — 
МÆГУЫРÆГ 
Фæззæг. Сæлфынæг. Гом къалиу. Хъæмпахстон. 
Иæ фарсмæ цъиу, мæгуыр, ныргъæвст. 
Æнкъард цъипп-цъипп... Ныккæрзын æз йæ уастæй, 
Мæ зæрдæ маргъы сагъæстыл фæхæст. 
Йæ цæстыл ауад дидинæгджын уалдзæг, 
Йæ зарæг не ’нцад бон-изæрмæ сæрд. 
Фæцыдис-иу цъæх арвы тыгъды балцы, 
Рæууддзæф скъæфта базырты пæр-пæр. 
Йæ бырынкъæй фæхаста уæд хъæмпытæ, 
Йæ хъару уыд, нæ зыдта, нæ, фæллад. 
Иæ ахстоны куы фæзынди лæппынтæ, 
Фырцинæй ма кæм ардта уæд бынат! 
Кæм ысты ныр? Кæм æрвитынц сæ рæстæг? 
Нæ йæм тæхынц, йæхæдæг сæ мысы. 
Фæзæронд цъиу, фыдтухитæй æфсæстæй 
Иæ цæрæнбон йæ цæссыгтæй æхсы. 
00 0 
25 

п п п 
Йæ кæрцы къæриты сæ кæрты лæг бадти, 
Иæ. урс боцъо даудта æнцад. 
Уæд, дам, æм уæлхæдзарæй тагъд-тагъд æруади, 
Æртхъирæнтæгæнгæ, йæ мад. 
йæ хъустæ йын сивæзта: «Ма дын фæриссой, 
Цы бадыс, нæ лæппу, дæ фыдмæ фæкæс!» 
Мæ зæрдыл æрбалæууыд уыцы æмбисонд,— 
Нæ къæсæрыл абон куы бахызтæн æз. 
Цыма мыл æвзæрста мæ мад дæр йæ тыхтæ, 
Иæ къухтæй мыл атыхсти кæрты æваст, 
Цыма та мыл авдæнбæттæнтæ æртыхта, 
Иæ хъæбыс мæм афтæ фæкаст. 
ШВШ 
26 

ææа — 
МАХ ШЕДТАМ ХÆСТ... 
Хæххон къуылдымтыл хурзæрины тынтæм 
Ызгъордтам мах, кæл-кæлгæнгæ, тъæбæрттæй. 
Нæ зарæг азæлд суадæттау нæ кæмтты, 
Сæууон æртæх —нæ цæстыты цæхæртæ. 
Æвзонг сæгуыттау хъазынæй æфсис та 
Уæд чи зыдта нæ карæнæй, зæгъут-ма? 
Мæ фыд мæ-иу бæрзонд йæ къухты систа, 
Цыма мæ ’вдыста арвы цъæхмæ, хурмæ. 
Фæлæ нæ сæрмæ сыстадысты мигътæ, 
Æмбæхстой, ссæстой мах рæвдауæг хуры. 
Нæ хъæубæстæ æмбырдтæ кодтой тигътыл. 
«Хæст райдыдта...»-иу фехъуысти сæ дзурын. 
Нæ фыдæлтæ, нæ æфсымæртæ, хотæ 
Хъæстæлвæстæй æрбабастой сæ гæрзтæ. 
Хæрзбоны пъа-иу акодтой сæ цотæн... 
Мах кастыстæм кæуындзастæй сæ фæстæ. 
27 

Хæст райдыдта... Цæмæй æмбæрстам мах та, 
Кæй фескъуыди нæ хъæлдзæг цард рæстæгмæ, 
Нæ ахсджйæгты нын сау фыдгул кæй цагъта, 
Кæй не ссæудзысты бирæтæ фæстæмæ. 
Цы уыди хæст, æвзæрстам æй нæхæдæг, 
Фыдгул нæ скаст уæд ныккæндтæй нæ уагъта, 
Нæ хъæлдзæг худт нын раивта æрхæндæг, 
Нæмгуыты ’хситт нæ судзаджы тас уагъта. 
Сырды зæрдæ цы лæгæн уыд, гъе уый нын 
Нæ саби-дуджы сау нæмыгæй ахызт. 
Æрмæст ма-иу æххормаг куыйты ниуын 
Æмбисæхсæв нæ хъæугæронæй райхъуыст. 
Нæ хъæздыг хъæу уæд марзт арынгау сафтид, 
Хуыскъæл, дзындзалæг — адджындæр хæринаг. 
Кæрдзыны мур-иу искæмæ куы ’рхауди, 
Уæд-иу ын уыд ыстыр бæрæгбон, цинаг. 
Уæд ахуыр та? Æххормагæй, бæгънæгæй. 
Нæ тетрæдтæ — зæронд газетты скъуыдтæ. 
Чернилæ кодтам уанцъылийæ нæхæдæг, 
Æмпъызт хæдæттæ — дарæсы рæсугъддæр. 
Æнахъомæй хæдзардарджытæ систæм, 
Мах нал зыдтам уæд худын дæр, кæуын дæр. 
Æргъомæй хастам кау бийынмæ уистæ, 
Кæй æвдæлди уæд хъазынмæ, лæууынмæ! 
28 

Нæ кæсдæртæн — бынтон хуыздзыд сæ рустæ, 
Сæ тæригъæдæй дур куыд нæ скъуыд, уастæн! 
Мах уыдонæн æмбыд картофы хустæ 
Хæзнайау хуымтæй рагуалдзæджы хастам. 
Лæгау-иу сæ æрмгуыройы ыссадтам, 
Ныййарæг-иу сын ракодта кæрдзынтæ... 
Хуыздæр амал нæ кæсдæртæн нæ ардтам, 
Нæхицæй-иу æрбайрох ис хæрын дæр. 
Мæ мад та уæд? Цы хъизæмар æвзæрста! 
Йæ мисхал дæр нæу бафидын мæ бон. 
Йæ комдзаг нын æххормагæй куыд уæрста, 
Йæхæдæг та-иу бахуыпп кодта дон. 
Мæ фыдмæ ’нхъæлмæ касти, мæгуыр, ал-аз, 
Йæ сæрæн нал уыд тухитæй мæ мад. 
Йæ хъарм цæссыгтæй равзæрыди халас 
Æмæ мæ сæрыл цадæггай æрбадт. 
Фæстаг писмо нæм постхæссæг куыд радта, 
Нæ ферох ис уый абон дæр мæнæй. 
Кæсгæ-кæсын мæ мады къухæй ’рхаудта, 
Цы ныл æрцыд, цæмæй зыдтон, цæмæй? 
Цæмæй зыдтон, мæ фыд кæй фæмард хæсты, 
Уыдтон, æхсæв кæй фæкæуы мæ мад. 
Цæмæй зыдтон, Созырыхъойы бæсты 
Мæ номæй нæм кæй дзурдзæни сыхаг. 
æ&& 

#§§ 
п а п 
Зымæг, зилдухгæнгæ, ниугæ 
Хæхты фалейы фæтар. 
Уалдзæг! Уалдзæг! — зарынц цъиутæ, 
Бæлас рафтыдта къуыбар. 
Миты стæм хъæпæнты донмæ 
Сагойæ æппары хур. 
Цард та базмæлыд нæ комы, 
Хуымтæм къахвæндаг фæсур. 
Уæртæ мæсчъы дон дæр раирд. 
Уый цы диссаг уа, цы ’рцыд?.. 
Сыхы ног адæймаг райгуырд, 
Бахудт мидбылты йæ фыд... 
Бæлæстæ — бæгънæг, æгомгæрц, 
Хъуысы се ’рхæндæг къæр-къæр, 
Мигъ сыл байтыдта æнгом кæрц, 
Фæлæ нал тæфсынц уæддæр. 

Хур нæ раздæрау нæ уарзы, 
Мигъты амбæхсы йæ сæр. 
Уалæ тохынайы сæр 
Халон уасы æмæ уасы... 
Катай мæ æнцой нæ уадзы, 
Цымæ сыхбæстыл цьГрцыд? 
Цардæй урсзачъе лæг ацыд, 
Сусæгæй кæуы йæ фырт. 
И 

ЗÆРОНД ШÆНДАГ 
Хуыссыс æнцад... Цыма мæрдвынæй бадæ. 
Фæлурс фæсалæй бамбæхстай дæ тæрттæ. 
Цыма сæ разæй барджытæн нæ уадтæ, 
Цыма дыл никуы цыдысты уæрдæттæ; 
Цыма нæ хуыдтай адæмы дæ фæстæ, 
Цыма «Акимы зарæгмæ» нæ хъуыстай, 
Цыма æдзух фæсалы бын æмбæхстæ, 
Цыма лæгæн хæрзгæнæгæй нæ куыстай; 
Цыма нæ сыгътæ карз бонты цæхæрты, 
Цыма дæ сæрмæ тохы мигъ нæ бадти. 
Хуыссыс æнцад... Ныр разагъды кæсдæртæн 
Сæ лæгъз фæндаг дæ иувæрсты æруади. 
ттт 

ттш 
а п п 
Лæууыд дзæбидыр айнæджы къæсæрыл, 
Ыздыхт сыкъатыл хуры тын æрттывта. 
Цъæх арв æнцади цатырау йæ сæрыл, 
Æхсæрдзæн æй йæ зарæгæй рæвдыдта. 
Цæмæй æмбæрста, комы астæу пыхсы 
Фыд-зæрдæ цуанон уый фæдыл кæй фæзынд, 
Æд хæцæнгарз æм къахфындзтыл кæй хъуызы... 
Дзæбидыр та сæрыстырæй фæлгæсыд. 
штт 
3 Мæ хуымгæнды хай 
33 

ШЫЦЦАГ КЪАХДЗÆФТÆ 
Æвзонг мад ныххæцыд йæ хъæбулы къухтыл, 
Иæ размæ йын авæрдта хъазæн. 
Фæцæрдæги саби, фæхъæлдзæг, ныххудти, 
Фыццаг къахдзæф акодта размæ. 
Уæд сабийæн сонтæй фæтасыд йæ уæраг, 
Фæлæ та ныфсджындæрæй сыстад. 
Ныййарæджы ’ххуысæй ысгæрста йæ фæндаг, 
Фыццаг фæдтæ зæххыл ныффыста. 
34 

ее$ 
ЦЪÆЙЙДГ РАЙСОМ 
Хохæн йæ сау нымæт коммæ 
Фехста сæумæцъæхæй хур. 
Схъасы лæбырд фахсыл донмæ 
Урс мигъ æрлæсы тыхгур. 
Заз дæр йæ тар хæдон ласы, 
Æхсæрæг йе ’ккоймæ стахт. 
...Байрай, цъæййаг сæрддон райсом! — 
Байрай, мæ уарзонддзинад! 
$9$ 
35 

®т® 
МÆ САБИ-ДУГ 
Нæ хъæугæрон арæх 
Æрлæууы мæ зæрдыл: 
Æз быдыры хуры хызтон, 
Нæ хæхты комулæфт 
Мæ фарæстæм сæрды 
Мæ мады æхсырау нызтон. 
Нæ зыдтон, циу сагъæс, 
Мæхи-иу уæлгоммæ 
Цъæх кæрдæгыл аппæрстон æз. 
Æврæгъты цæндтæ-иу 
Кæм кастысты, коммæ: 
Æрвбыдыр-иу фестади хæст... 
Мæ сабийы бонтыл 
Арт суагъта фыдызнаг... 
Æнахъомæй радæн бындар. 
Мæ тæригъæд, уастæн, 
Æнустæм фæхæсса, 
Мæ цъæх-цъæхид арв мыл ныттар. 
Нæ чысыл бинонтæн 
Ысдæн æз сæ дарæг, 
36 

Хъæддзау æмæ кауби ысдæн. 
Хуымгæнæг — мæхæдæг, 
Мæхæдæг — йæ тауæг. 
Нæ хъæуы уыд ас лæг ыстæм. 
Нæ цард мах æрвыстам 
Æххормаг, бæгънæгæй, 
Хуыздæр нын цы уыдис гæнæн!.. 
Мæ саби-дуг афтæ 
Æртæхдзыд кæрдæгыл 
Бæгъæввадæй азгъордта иухатт мæнæн. 
000 
37 

ШжЩ 
ÆФЦÆГМÆ 
Офф... Бастадтæн... Ысуадзин уал мæ фæллад? 
Æмæ, мыййаг, куы нал сыстон мæ рыстæй, 
Ныфсы рагъмæ фæхæрд, фæзын мæ фæндаг, 
Уæддæр цæуын, уæлахиз нæй æдыхстæй. 
Фæллад цæстытæ атар вæййынц хатгай, 
Мæ зæнгты нуæрттæ адымсынц, ныддудынц. 
Ёхх, чи бамбардзæн а бæлццоиы катай, 
Мæныл, æнхъæлдæн, иуæй-иутæ худынц. 
Хæрзаг зæгъынц: «Цы рын æй тилы, уастæн, 
Лæгъз фæндагыл — æнцондæр цæуæн размæ». 
Мæ сабийæ цы æфцæгмæ фæкастæн, 
Уый хъуамæ фенон м’ амæлæты размæ. 
«2 «2 5*2 
ЯЗ 2*5 2*3 
38 

«** 
ГЪЕ УЫЙ ДЫН ДУГЪ!.. 
Байхъусут-ма мæм, æмгæрттæ, 
Диссаг уын зæгъын: 
Иу бон дын æз арвы тæртты 
Уарийау тæхын. 
Мигъ мæ йе ’хсæнты æвдулы, 
Уазалæй тæрсын. 
Агурын поэт Расулы, 
Хæхтæм æз кæсын. 
Ауыдтон æй: иу ран хохæй 
Сагъæсгæнгæ цыд. 
— Гъей^ Расул, бырсын дæм тохмæ! — 
Фехъуыст æм мæ дзырд. 
Мигътæй рахызтæн йæ цуры, 
Джихæй баззад уый: 
— Цæй, хæххон дзигло, цы курыс? 
Чи дæ, лæппу, чи? 

— Дæ хæххон дзигло дæхæдæг, 
Фысджытæй дæн æз. 
Хъазы сис æмæ гæххæттæй 
Рагæй дæн æххæст. 
Уæд Гамзаты фырт ныххудти: 
— Нæй æндæр гæнæн? 
Дугъæтты æхсæн, тæхуды, 
Ку’ аййафис ды мæн. 
40 

9 Ш 9 
ИРОН ШЫНГ 
Цин уа, хъыг — кæм-фæнды дæр æмбæлæм—• 
Зæрдæйы уаг базонæм нæ фынгæй. 
О, дæ фарнæн макуы уа ныммæлæн,— 
Иры бæркад чи ’вдисы йæ уындæй! 
Хъазт... Чындзæхсæв... Æйдæ-гъа... Уæд цадæг 
Зарæг фынгыл зæрæдтæ дæр сисынц. 
Иу абонæй иннæмæ фæбадæм, 
Кафынæй нæ къахфындзтæ фæриссынц. 
Ноггуырдæн мах аргæвдæм нæ тохъыл, 
Ахæм куывдæн ницы ис æвгъауаг. 
Гаджидæуттæ уадздзысты дæ номыл, 
Номæвæрды амонд дæм куы ’рхауа. 
Уазæгыл нæ батыхсæм мах къаддæр, 
’Нафон дæр æй бахонæм нæ фынгмæ... 
Цæхджын фыдтæн бамбæхсы сæ нарддæр 
Хорз æфсин йæ уазæджы æрцыдмæ. 
41 

Не ’хсæн ис æндæр кæрдзындæттонтæ: 
У цæттæ дæ дæлхъуыры бырынмæ, 
Хъардзæн дын йæ фæстаг ног хæдон даер, 
Ласдзæн дæ лæхстæгæнгæ йæ фынгмæ, 
Ома йын куыд ахсæдай йæ фæндаг. 
У йæ цин былсæрдынæн æрмæстдæр... 
Ехх, уæд-иу, нæ ирон фынг, мæ фæндйаг 
Гагазгъæлд куы бауиккоЙ дæ фæрстæ! 
е е 9 
42 

000 
ПОЭТЫ РАЙГУЫРД 
Фыццаг хатт куы стæхы цæргæсæн йæ лæппын, 
Фырцинæй æвзонгау йæ фæдыл уæд бафты. 
Нанайæн дæр цумахъом аци йæ лæппу, 
Æмæ та фæзæгъы: «Мæ хъарутыл бафтыд». 
Фæдзырдта йæм: «Цу-ма, дæ нывонд æрбауон...» 
Цæстныкъуылдмæ саби æрбайсæфти кæртæй. 
Æрбайрох дзы «цума», сæ тигъæй фæаууон, 
Гæлæбуты фæстæ ызгъоры тъæбæрттæй. 
Нана та фæдзæхсы: «Цæй, цума, мæ къона...» 
Кæс, æмæ та быдырмæ саби фæуайы. 
Æрбайрох дзы «цума», сырх уардитæ тоны. 
Сæ уындæй чысыл зæрдæ райы. 
Нана та йæм дзуры: «Ныууай-ма, мæ дарæг»... 
Æнæзивæг азгъордта саби дæр кæртæй. 
Æрбайрох дзы «цума», нæ хъал мæргъты зарæг 
Уый сайдта йæ фæдыл нæ бæлæсты сæртæм. 
43 

Æрлæууыд-иу зæрдыл нанайы фæдзæхст, 
Бæргæ-иу æй скодта æрæджиау æххæст... 
Мæ хатыр ын!.. Ма ’фхæрут уе ’нахъом хуры, 
Кæд абон Ирыстонæн ног поэт гуыры. 
44 

&Ш& 
ИППÆРДЫ 
Æвæджйау ран. Мæ сæр йæ уындæй зилы, 
Мæ алыварсмæ сабийау фæлгæсын. 
Пæлæхсар бæрз йæ къабузтæ ныттилы, 
Фæлмæн цилтæй сæууон æртæх лæдæрсы. 
Бæрзонд хæхтæй йæ дзыкку хур æрфаста. 
Кæмдæр хæстæг ам дзæбидыртæ хизынц. 
Мæ къах мæ цымæ сатæгмæ цы ’рхаста? 
Мæ хъуыдытæ æлвæст æрдынау ризынц. 
Фæцух цыма йæ мады риуæй саби, 
Фæцух цыма æвзонг сыфтæр бæласæй, 
Æз афтæ сабыр сатæджы куы бадин,— 
Мæ зарæг-иу æрбамæлид æгасæй. 
ттт 

ЖЖЖ 
? ? ? 
Сабийы бамбæхстой хуры тынтæй. 
Авдæныл байтыгътой хъæццул. 
Талынджи уæвын... Цы ма уа зындæр?! 
Хъæццулыл, марадз, ысхæцут! 
Саби ыстыхсти, ыздыхсы, нæты, 
Саби нæу разы уæ хъæццул, уæ базтæй! 
Сабийы хуримæ хъазын фæнды, 
Сабийы тагъддæр ысуадзут йæ бастæй! 
ЖКЖ 
46 

ё##^— 
УАИХ ФÆУАЙ... 
Уаих фæуай, уæлæ мæй, дæ хуыз 
А изæр мæ зæрдæмæ нæ цæуы. 
Рудзынгæй мæм цикъæйау кæсыс, 
Раст цыма дæ рухс кæнын нæ хъæуы. 
Кæд дæуыл уæлахиз кæнынц мигътæ? 
Кæд æфсæрмæй амбæхсыс дæ хилтæ? 
А-а, фæуæнт мæ мæцъæлтæ мæхи, 
Ацы хатт æз разындтæн æгъатыр. 
Айрох мæ, нæ Зæххæй дæм кæй и 
Уазæг лæппу — адæмон хъæбатыр. 
Ма фæтæрс, тыхмондагæй дæм не ссыд, 
Бæлццæттæ зæххагурæг дæр не сты. 
Уаих фæуай, ма фæтæрс бынтон, 
Ам, зæххыл, дæ уазал къæртт кæй хъæуы? 
Фæлæ нæм ис диссаджы фæндон: 
Арвы тыгъды басгарын, фæцæуын... 
Суадздзæн-иу дыл адæймаг йæ фæллад, 
Стæй-иу дарддæр акæндзæн йæ фæндаг. 
47 

«00 
ХЪÆРМÆДОНЫ 
Стронци нуазын. 
Ма дзы тæрсут, адæм! 
Арв куыд нæры, афтæ нæу йæ цæф. 
Кæд тæссаг у стронцийæн йæ атæм, 
Нæ, уæддæр ыл мах кæнæм хæлæф. 
Кæй æндыснæг бафхæрдта æвзонгæй, 
Кæй йæ игæр нал уадзы цæрын... 
Хъæрмæдоны стронци-хъæстæ донæй 
Сурæм мах æфхæрд уæнгтæн сæ рын. 
Ме’мбал уартæ исдугмæ фæхъæлдзæг, 
Фæндырмæ кæд айрох и йæ зын?.. 
Бацыд хъазтмæ, аппæрста йæ лæдзæг, 
Чызджы фæстæ къахфындзтыл æрзылд. 
шшш 

шшт 
о о п 
Иуæй-иу тыххæй куы схилы хæхтæм, 
Уымæй хъалдæр нал вæййы нæ зæххыл: 
Адæм ын — мæлдзгуытæ, дæттæ — ’ндæхтæ, 
«Нæй мæнæй бæрзонддæр лæг»,— фæзæгъы. 
Арвы нæрд йæ хæд сæрмæ куы ссæуы,— 
Бамбары, кæйдæр уæхскыл кæй лæууы. 
4 Мæ хуымгæнды хай 
49 

ЖЖЖ 
п п п 
Мæ сабийы бонты хылгæнаг уыдтæн, 
Мæ фындз дæр ма баззад зылынæй... 
Мæ фыдгулмæ сусæгæй никуы цыдтæн, 
Нæ хъуызыдтæн уымæ чъылдымæй. 
Нæ сæрмæ нæ хастам фæснад дæр кæуын, 
Хæрамæй мах бирæ нæ хастам. 
Ныр дæр ма нæ зæрдыл ызнонау лæууы, 
Кæрæдзийы цæфтæ куыд бастам. 
Ныр дæр мыл æруайы æнæнхъæлы дзæхст, 
Цæф ахæм,— фырсонтæй фæчиуын. 
Йæ рисыл нæ дзурын, бæллæх у æрмæст: 
Нæ фенын, мæ ныццæвæг чи уыд. 
ЖЖЖ 

ШЫЙЙАУЫ ЗАРÆГ 
Фæлмæн кæрдæгджын — 
Бæрзонд сæрвæттæ, 
Хæххон ирд суадон — 
Мæ дойны сæттæг. 
Сæууон уæлдæфы 
Мæ зарæг хъуысы, 
Нæ зазты тæфæй 
Мæ фæллад сысы. 
Куы ’ркæнын рог цагъд 
Нæртон уадындзæй, 
Уæд мæм сæгуыттæ 
Ныхъхъусынц рындзæй. 
Мæ фосы дзугтæ — 
Мæ зæрдæрайæн. 
Уæддæр мæ цæстыл, 
Чызгай, ды уайыс. 
Ф $ $ 

08$ 
и а п 
Авджын агъуд — кæсæгты цæрæн уат, 
Ам — цъæх кæрдæг, хойраг дæр сын — фаг. 
Хъарм доны фæцæйкæнынц сæрæн уад, 
Баивтой æнцой цардыл сæ уаг. 
Ныр цъыллингæй радыгай ысхъиуынц, 
Æмæ, дам, дзæбæх цæрæг ысты. 
Се ’мбæлттæ та адоны бæсты 
Хохаг дæтты карз уылæнты риуыгъынц. 
000 
52 

ИЯШ 
ФÆЗЗÆГ 
Сыфтæртæ згъæлынц уæззаугай æрхуы дуртау. 
Кæрдæгыл байтыд цæссыгты хъæздыг хуртуан, 
Сæрд сын фæци. 
Бур нас дзæнгæрæгау кауыл æрдзедзыкка. 
Нартхор бæгуы лæгау хъазы йæ бецыккæй. 
Фæззæг — сæ цин. 
кяш 
53 

*а* 
БÆЛЛИЦ 
Æз цы дæн? Æмбисæхсæвы стъалы, 
Арвы тыгъды чи фæуадзы фæд. 
Зæрдæ уыйау сонт цæхæртæ скалы, 
Стæй та уæд æрныгъуылы фæсвæд. 
Æз цы дæн? Æлвæст хъуыдыты суадон, 
Суинаг бонты зарджыты æлхынцъ, 
Хъуамæ уыдон райхалон, ысуадзон,— 
Уымæ у æвзонг уды бæллиц. 
54 

шшш 
п а й 
сМедузæ! Медузæ!» цы кæныс? 
Зæгъ-ма йæ, иронау та циу? 
Æви нын æнæфенд æнхъæлыс? 
Ныр чи зоны алцы, æниу! 
Медузæ! Иæ ном нæй хæхбæсты, 
Нæ дзырдуаты не ’рцыд йæ рад. 
Кæм цæрой, кæм тæхой цæргæстæ, 
Æгас мæрдтæн уым нæй бынат. 
9 9 9 
55 

000 
КУЫДЗЫ РÆЙД 
Æнафон... Мæй худы... У тарф фынæй хъæу... 
Æрдз — сабыр... Дыргъбæлæстæ джихæй 
лæууынц. 
Æвиппайды хъæугæрон фехъуыст «æу-æу», 
Уый срæйдта йæ фыны нæ сыхæгты куыдз. 
Æппæт сыхты уый адыл стынг и «æйт-æйт», 
Уæ бындар æрбауат, цы куыйтæ стут кæд! 
Æппындæр æй ма ’мбар, цæуыл у дæ рæйд, 
Гъе афтæмæй адæмы ’гъуыссæг фæкæн. 
000 
56 

&!2 Ш 5*2 
#3 213 Л5 
УАЛДЗÆГ 
’Ртах... 
’Ртах... 
’Ртах... 
— Мит лæдæрсы. Хойы уалдзæг. 
Тагъд- 
Тагъд 
Та 
Доны зæрватыкк хи найдзæн. 
Тæвд... 
Тæвд... 
Тæвд... 
Салд зæх схæмпус æмæ райы, 
Тæф, 
Тæф, 
Тæф,- 
Фындзыл дидинджыты тæф уайы. 
Къæр- 
Къæр- 
Къæр! — 
Арв æндон базыртæ сцагъта. 
57 

Цæр! 
Цæр! 
Цæр! — 
Дуне ног уалдзæгæн загъта. 
Хуым... 
Хуым... 
Хуым...— 
’Фсæн бæх сау нымæт æууæрды. 
Уым, 
Уым, 
Уым 
Лæг мыггаг таугæ лæгæрды. 
Ба- 
зыр- 
тæ 
Зайы уалдзыгон мæныл дæр. 
Уар- 
зæт- 
тæ, 
Марадз, нал хæцынц зæххыл дæр. 
ЖЯШ 
68 

жж* 
ДИНГÆНДЖЫТÆ 
«Дæуæн уæлæрвтæм атæхдзæн дæ уд, 
Дæуæн нæ уыдзæн амæлæт æппындæр»,— 
Æдзухдæр мын, гъе уый дзурæг ыстут. 
Уæ диныл ме ’уУæнк ацы хатт фæфылдæр. 
Мæ бæллицтæн мын базыдтат сæ уаг: 
Æнусон цардæй диссагдæр цы уаид! 
Мæ уд уæлæрвтæм ку ’амонид фæндаг. 
Мæ зæрдæ зæххыл дидинæг куы ’фтауид. 
*#Ж 
59 

Ш # Ф 
АХУЫР 
Халон куы фембæлы искуы хæдмæл бæхыл,— 
Нал æм фæцæуы уæд зæххæй хæрдмæ тæхын,— 
Афтæ у й’ахуыр. 
Стонг рувас ку ’адавы искæй мæллæг карчы.— 
«Цард та ысбадти,—фæзæгъы,—йæхи гаччы»,— 
Афтæ у й’ахуыр. 
60 

000 
МЫДЫБЫНДЗ 
Кæцæй æрбатахт, уый — зын зæгъæн, 
Мыдыбындз нал уыди йæ сæрæн, 
Тыххæй ма бæласы бын хылд. 
Æрбадти сау къогъо йæ цуры. ’ 
— Ныр мын кæдæм лидздзынæ?— дзуры. 
Æмæ сын бацайдагъ и хыл. 
Мæ адыл мæ ныууадз, фыдгæнæг! 
— Дæуæй фæхъаздзынæн фыдæнæн, 
Ыстæй уæд... ссардзынæ сæрфат. 
— Фæлæуу уæдæ,—мыдыбындз загъта,— 
Æгады мæлæт нæ,— фæсагъта 
Æвирхъау къогъойы йæ фат... 

НИБЕЛУНГТЫ БÆСТÆ 
Сæ суадæтты ’нахуыр хъæлæстæ... 
Нæ хæхтæй рæсугъддæр — сæ хæхтæ... 
Бæрзонд къохы тасаг бæлæстæ 
Сæ къалиутæ тухынц мæ къæхтыл. 
Æхсæртæгтæ згъорынц мæ размæ, 
Мæ арм сæм сывæллонау дарын. 
Фæцæуын мæ фысымы фарсмæ, 
Уый дзуры фыдæлтыккон таурæгъ: 
«Кæддæр Нибелунгты кæсдæрæн 
Зæрин хуры чызджы куы хастой, 
Уæд, дам ын йæ æрдхорд лæварæн 
Ыстыр гæбаз арвæй æркарста. 
Фæхуыдтой дзы къабатæ чындзæн... 
Уæгъд кæрдæнтæ кæмттæм фæкалдта... 
Уæд чи ’нхъæл уыд, афтæ кæй уыдзæн, 
Кæй фестдзысты гæппæлтæ цадтæ. 

Сыгъзæрин дзыккуты цæхæртæй, 
Сæ чындзы фæлыстмæ кæсынæй 
Фæбурхил сты сеппæт фæлтæртæ, 
Цъæхдзахст фесты стырæй, чысылæй». 
Зальцбург. 1967 аз. 
икж 
вз 

ÆНУСОН „ВАЛЬС« 
Донай ныхъхъус, нæ бафынæй, 
Кæд бафæллад, уæддæр, 
Æрвон стъалыты кафынæй 
Кæд разылди йæ сæр. 
Æхсæвдзу уддзæф басгуыхти: 
Сыфтæрты хъазт хæссы. 
Бæрзонд нæзыты базгуыты 
Йæ уадымсæй æхсы. 
Цæй диссаг у, нæ йæ ’мбарын, 
Æмызмæлд фестад æрдз. 
Æмбисæхсæв цæуыл зары, 
Цæуыл кæны къæрцц-къæрцц? 
Фæлурс къухæй мæй амоны, 
Бæлæстырдæм кæсын: 
Кæсын, æмæ сæ аууоны — 
Гуырвидауц лæг фæзынд. 

йæ хъисфæндырыл бандзыг и: 
Æрцамоны æрдын, 
Уый Штраус фæзмæ рацыди, 
Æнусон сВальс» цæгъды. 
Венæ. 
5 Мæ хуымгæнды хай $$ 

|§# 
МАУТХАУЗЕНЫ 
Инæлар Д. Карбышевæн. 
Уæлмæрдау сабыр... Сау ингæнау — къултæ, 
Æлгъыст фыдбонтæн сау цыртау лæууынц. 
Ам чи басыгъди, уыдоны хъæбултæ 
Æгомыгæй цæф бæлæстау кæуынц. 
Ам чи басыгъд... Уæ инæлар уæм сиды... 
Нæ бакуымдта мæлæтæн дæр сæттын. 
Уый срæмыгьта йæ тугæрхæмджын ихты 
Æмæ уæм сиды рæстæджы сæрты. 
Ш Ш Ф 
66 

0 0 0.— 
ЦАРДАГУР 
Хъуынджын цæсгом. Мæллæг æфсæр. 
Нынныгъуылд лæг йæ къабæзты. 
Фыййау худау пыхцылтæ сæр. 
Иæ уазæг у уый а бæстæн. 
Æмпъызт хæлаф, æмпъызт хæдон. 
Уый багуыбыр и бандоныл. 
Кæд æмæ йæ кæм бафхæрдтой, 
Мæгуыр зæрдæ куыд н’атоны! 
Æууилы чъиу æнæрынцой. 
Транзистор хъусыл бандзыг и. 
Нæ, дам, базыдта удæнцой 
Йæ сагъæсты та бацыди. 
Æрбафтыд, дам, æндæр бæстæй 
Уый цардагурæг Венæмæ. 
Ам нал кæны хæрды хъæстæ, 
Бæллы æрмæст йæ фенынмæ. 
67 

Транзисторыл, дам, баууæндыд, 
Æндæр бæстæмæ афтыди: 
Хъæздыг суæвын æй бафæндыд —. 
Æххормагæй дзы рафтыди. 
Венæ: 
000 
68 

жæа?— 
ВЕНÆЙЫ МУЗЕЙЫ 
«Ыссæдзæм æнусы музей»-ы нæй адæм, 
йæ кусджытæ дуаргæрон бадынц. 
Цы зæрдæ мæ ’рбасайдта ардæм? 
Сæ аивад махæн цы хъарынц? 
Æз авджын ыстыр уæтты зилын, 
Гуырысхойы бафтыд мæ зæрдæ: 
Нывы хуызæн ныв дзы нæ зыны. 
Æрмæстдæр æнахуыр фæзгъæртæ. 
Хъæдын къусты бастмæ фæкастæн. 
«Рæсугъд у? Зæронд лæджы сæр у, 
Нæ музейы нывты хуыздæр у!» 
...Нæ мæ суагътой иунæг ныхас дæр. 
Фæстейы кæд аззадтæн цардæй, 
Мæ бон æй кæд нал у æмбарын: 
Хъæзын къустæм бакæсын дардæй, 
Зæронд лæджы хуыз дзы нæ арын. 
69 

«Цы егъау гуыркъо дзы æрзылдта!..» — 
Кæйдæр ныхас айхъуыст мæ фæстæ. 
Кæд къахæгау дзуры мæ цæстмæ?.. 
Цæй гуыркъо у, зæгъгæ, фæзылдтæн. 
Лæууыди мæ разы зæронд лæг, 
Æнахуыр зонгæ мæм фæкасти... 
«Ау, чи уа? Кæм æй федтон раздæр?» 
Уый дуарырдæм тагъд-тагъд фæрасти... 
«Хатыр мын!..» — куырдтон корифейæ. 
(Фæтарстæн мæхæдæг мæ хъæртæй). 
Уый ссæдзæм æнусы музейæ* 
Тициан фæцæйлыгъд æфхæрдæй. 
* Ахæм музей ис Венæйы. Нырыккон аивады 
музей. 
70 

***< 
? ? п 
Æрбатахти бæлон мæ рæзты, 
Æркалдысты хъавгæ йæ систæ. 
Æз баззадтæн джихæй йæ фæстæ, 
Йæ систæ æмдзæвгæтæ систы. 
71 

§§§ 
ЧЫЗГАЙМÆ 
Æз нæ зонын, 
Зæрдæйы цы кайыс... 
Гъей-джиди, уæ къæсæрыл уын бахиз, 
Мадау мыл 
Куы цин кæна мæ каис, 
Хъайлайæ куыднæуал зонон бафсис! 
9 9® 
72 

®р® 
ЛÆВАР 
Мысай мæ, уый тыххæй хъуамæ 
Абон дæуæн æз цы радтон? — 
Аивæй бакæсын къаммæ, 
Цæй-ма, цы зæгъдзынæ дзуаппæн? 
Зæрдæйы тæгтæй фыст зарæг, 
Доны чызджыты цæнгдарæн, 
Æви ирон чызджы кадæг, 
Цæй-ма, цы ’взарыс лæварæн? 
Оххай, мæрдырох мыл схæцыд, 
Малусæгтæ-иу куы уарзтай... 
Уалдзæг-иу хохмæ куы ’рхæццæ — 
Миты бынæй сæ куы къахтай. 
Иу уалдзæг мах уарзт кæм раргом, 
Малусæг, махау, кæм ради, 
Уырдæм фæцыдтæн æз абон,— 
Ссарон дын диссаджы уарди. 

Дидинæг абон нæ разынд 
Рагъыл, фæсалбын зыгъæртты... 
Чи зоны, райдыдтой уарзын 
А уалдзæг махау æндæртæ. 
Амонд сын фестæд, уæнт райгонд, 
Каисæй фидар уæнт царды... 
Абон ма иу уарзт кæд райгуырд,— 
Айс æй, мæ хуыздæр лæвар дын. 
0 0 0 
74 

яшк 
ЦÆРÆТ ЛÆК* 
Цæрæт лæк, 
Цæрæт лæк,— 
Зарыдтæ мæ цуры. 
Цæрæд лæг, 
Цæрæд лæг,— 
Æз хуыцауæй курын. 
Цæрæт лæк, 
Цæрæт лæк,— 
Дидинæг мæм радтай. 
Цæрæд лæг, 
Цæрæд лæг,— 
Ууыл у мæ катай. 
Цæрæт лæк, 
Цæрæт лæк,— 
Иу ран мæ нæ уагътай. 
Цæрæд лæг! — 
Ехх, фæлæ 
* Цæрæт лæк — венгрийагау: æз дæу уар- 
зын. 
75 

Цал хатты йæ загътай? 
Цæрæт лæк, 
Цæрæт лæк,— 
Ома дæ æз уарзын. 
Цæрæт лæк, 
Цæрæт лæк,— 
Загьтаис æй раздæр. 
кжж 
76 

***** 
ÆНДÆРТЫ РÆНХЪЫ 
— Зæрдæскъæфт мæ дæ фыстытæй фæкодтай, 
Дæ зарджытæ — мæ сагъæсты фæндыр. 
Фæлæ уæддæр мæн базонын фæнды: 
Цæуылнæ вæййы фысджытæм дæ кой та? 
— Мæ кой ма сæм æгæр арæх дæр ис, 
Сæ æппæлдæй куы фæцъæх и мæ зæрдæ. 
Æцæг, мæ ном нæ хъæр кæнынц фæдис, 
Фæлæ фæзæгъынц аивæй: «...Æндæртæ». 
77 

|§§ 
ЦЪÆХÆЙ РÆГЪÆД 
«Цъæхæй рæгъæд у»,— айхъуыстай-иу хатгай, 
Уæддæр-иу загътай: «Уадз æмæ мыл худæнт...» 
Дæ мондæгтæ ды сусæгæй фæуагътай... 
Дæ былты зынгæй нал баззад æртхутæг. 
Дæ худинаг куыд нæ рахъæр уа абон,— 
Хъæубæстæй дард ран агурыс дæ амонд. 
78. 

0130 
ЧЫНДЗÆХСÆВ ТА?.. 
Сæрддон æхсæв нæма схæццæ æмбисмæ... 
Фæцыдысты та хус хихты къæрццытæ... 
Хæтаг уддзæф та у цыма æвдисæн, 
Æрæмбæхст уыйау кæрдæджы æрцытыл. 
Чызг фестади, æрлæгъз кодта йæ къаба... 
«Чындзæхсæв та?.. Кæд уыдзæни, зæгъ 
ма мын?..» — 
Æрбайрох уайтагъд лæппуйæ йæ хъарм ба, 
Нæ дзуры ныр йæ «зæрдæйы хæзнамæ». 
Иæ хихтæ бæлас ногæй уым æркалдзæн, 
Уым раздæрау цъæх кæрдæг дæр æрзайдзæн, 
Фæлæ чызгаймæ нал раздæхдзæн уалдзæг, 
«Чындзæхсæв та?..» — æдзух йæ хъустыл 
уайдзæн. 
000 
79 

УÆД КУЫРМ ДÆН... 
Чызджытæм, дам, мауал кæс мын дзурынц, 
Мауал ныкъул уыдонмæ дæ цæст. 
Ау, цъæх арвыл хурзæрин куы стулы, ’ 
Уæд мæхи нæуынæг скæнон æз? 
Чызджытæм, дам, мауал кæс мын дзурынц, 
Мауал ныкъул уыдонмæ дæ цæст. 
Дидинæг мæм быдыры куы схуды, 
Уæд мæхи нæуынæг скæнон æз? 
Чызджытæм, дам, мауал кæс мын дзурынц, 
Мауал ныкъул уыдонмæ дæ цæст. 
Циу рæсугъд, куы нал хатон уæ цуры, 
Уæд мæхи куырм рахондзынæн æз. 

***** 
КОЗБАУТÆ 
Лæууы ма дæ зæрдыл 
(Нæ уыди уый сæрды,— 
Уыд рогбазыр уалдзæг йæ тæмæны уæд) 
Уæ тигъыл дыууæйæ, 
Мах иумæ лæугæйæ 
Куы федта изæрæй сыхаг лæппу, уæд? 
Нæ сыхбæстыл апырх 
Сæумæйæ йæ хахуыр: 
«Нанайы уæздан чызг æддæхъус фæци». 
Куы ралæууыд фæззæг, 
Уæд та нæм чындзхæссæг 
Дæуимæ зынаргъдæр æмбалау æрцыд. 
«»* 
6 Мæ хуымгæнды хай 
81 

« #ф 
п п п 
Зымæг йæ базыртæй рудзгуытæ хойы, 
Фæрсæгтыл армæй йæ урс ыссад калы. 
Иу уысм дæр не ’вдæлы абон мæ хойы, 
Судзинæй архайы, хъавгæ æвналы. 
Раджы æрцъынд сты уынгты цырæгътæ, 
Бинонтæ уадзынц сæ фæллад, уый бады. 
Цухъайаг уафы уæргъуыны æндæхтæй, 
Тагъд нæм чындзæхсæв кæй уыдзæн, уый хатын. 
82 

®©и 
ГУЫРДЗИАГ ЧЫЗГМÆ 
Хуры уæ донбыл æрцахстон йæ тынтæй, 
Уадз æмæ тынгдæр фæрæвдауа дæу. 
Уадз æмæ хайджын уа абон дæ уындæй, 
Ма тагъд кæн, чызгай, чысыл ма фæлæуу. 
Хуры уæ донбыл æрцахстон йæ тынтæй, 
Радта дын къабайæн йе ’взист хъуымац. 
Гого — гуырвидауц, фæхай кæн дæ зынтæй, 
Дурын уал иучысыл зæхмæ æруадз. 
Хуры уæ донбыл æрцахстон йæ тынтæй, 
Уарзæгой хъынцъым нæ хъусыс уæддæр. 
Ифтонг куы уаин æз фат æмæ ’рдынæй,— 
Асæттин дурын,— фæлæууай фылдæр. 
Науæд мæ зæрдæ куы фестид дæ дурын, 
Дон та мæ рæсугъд, сыгъдæг уарзонад. 
Уымæй куы суадзис дæ дойны, тæхуды, 
Зæххыл ма арин мæхицæн бынат? 
83 

Лекъури, къахфындзтæ садзгæ, æркафин, 
Айнæджы фахсæй дæр рауадзин дон. 
Хуры тынтæй дын æз къабайаг уафин, 
Стъалыты ирддæй дын бахуыин рон. 
61910 
84 

штт 
СИАХСАГ 
Физонæг, фыдджынæй дæ хынцдзысты,— 
Хойрагхъуаг нæ ма скæнæд хуыцау! 
Чызджытæ дæм сусæгæй кæсдзысты, 
Кæсдæртæ дын ратдзысты æгъдау. 
Махæн буц, рæвдауинаг — нæ уазæг, 
Фæлæ дыл-иу ма æрцæуæд сайд: 
Чызджы мад дæм ку’ авæра йæ нуазæн, 
Уæд дæхи сиахсагыл нымай. 
штт 
85 

ф-# е 
а п а 
Саби йæ мадмæ куыд иваза къухтæ, 
Кувæг куыд дара йае къухтæ хуыцаумæ, 
Афтæмæй стъалымæ уадтæн æдзухдæр, 
— Ма айсæф,— загътон-иу, загътон,— рæвдау мæ. 
Арвыл куы фæзынд сæуæхсиды базыр, 
Стъалы æфсæрмæй бынтон уæд ныссырх и, 
Ратахт, фæдуадзгæ, æрхауди мæ разы, 
Æмæ мæ зæрдæйы стыр арт ыссыгъди. 
86 

88» 
? П П 
Мæргътæ сæ базыртæй цæстытæ ’ууæрдынц, 
Кæрдойыл сауцъиу фæлвары йæ зард. 
Хурæн нæма сзынди хæхтæй йæ æрдын, 
Фæлæ уал фехста схуыцаумæ» йæ фат. 
008 
87 

РÆСТÆГМÆ 
Ызнон дæр ма хъулæй куы хъазыдтæн тигьтыл, 
Чындзæхсæвты, куывдты куы уыдтæн æз хайлас, 
Уæд, уаих æрбауай, мæ сау сæрыхилтыл 
Куыд тагъд æрæвæрдтай дæ гæбына-халас! 
88 

§9§ 
СУАДОН 
Урс уырынгтæ комы астæу 
Дурты сæр дæ хъазт. 
Урс уæрыкк дын фестон, уастæн, 
Ма у сонт, æваст. 
Уарзын хъусын æз дæ зардмæ, 
Цъитийæ гуырд дон! 
— Хæхтæй ма цу, ма цу дардмæ,— 
Рагæй дæ куырдтон. 
Фæлæ ды ызгъорыс размæ, 
Иучысыл фæлæуу. 
Суадон байхъус мæм ныхасмæ... 
Хивæнд аив нæу. • 
Мадæн ку’ ацæуы йæ кæртæй 
Дард балцы йæ фырт, •* 
Уæд куыд фæриссы йæ зæрдæ, 
Уыйау дæн æз ныр. 
89 

Хæхты махæн дæ цыкура, 
Хатæм мах дæ зын. 
Денджыз дæ куы аныхъуыра, 
Уымæй дын тæрсын, 
# # ф 
90 

000 
о п п 
Бæлас йæ саджилæй мæйы æрцахста, 
Хæхты фæсонтæм æй фехсынмæ хъавы. 
Уый та цыллæ тынтæ цадмæ æрфаста, 
Цыма йæ хъæбулæн цухъайаг. уафы. 
000 
91 

п а й 
Мигь та хъæдбынты ысцæнд и, 
Мигътæ аныхъуырдтой хуры. 
Арв йæ дымджытæ ысцæгъды, 
Мит лæхуры ’мæ лæхуры 
92 

6100 
УАЛДЗЫГОН ÆХСÆВ 
Арвæн æрцагъдæуыд йе ’хсон, 
Талынг йæ цæхæртæй карста. 
Арвмæ мæ нымæтхуд фехстон, 
Асагьди стъалыты астæу. 
000 
93 

ЧИНЫДЖЫ ИС: 
Мæ хуым 3 
Æндæр у мæ хæс 4 
Райгуырæи бæстæ 7 
Тулдз 8 
Мады сагьæс 9 
«Мæ армы тъæпæнтæ...» .... 10 
«Мигътæ, мигътæ, сау базырджын 
мигътæ...» 12 
Зæххы хъынцъым . • . • . 13 
Хуры хъæбул 15 
Фыццаг къæвда . . . . . 16 
Мастисæг 17 
Ирон æвзаг ...... 18 
«Дидинджытæ?..» 19 
Реквием 20 
Зазы хъысмæт 22 
Цæф кæсагдзау 23 
94 

Æнæном ингæн ...... 24 
Мæгуырæг 25 
«Иæ кæрцы кьæриты оæ кæрты лæг 
бадти...» ....... 26 
Мах федтам хæст 27 
«Зымæг зилдухгæнгæ, ниугæ...» ... 30 
Зæронд фæндаг 32 
«Лæууыд дзæбидыр айнæджы къæсæрыл...» 33 
Фыццаг къахдзæфтæ 34 
Цъæййаг райсом . ..... 35 
Мæ саби-дуг 36 
Æфцæгмæ . 38 
Гъе уый дын дугь 39 
Ирон фынг ....... 41 
Поэты райгуырд . .... 43 
Иппæрды . 45 
«Сабийы бамбæхстой хуры тынтæй...» . 46 
Уаих фæуай 47 
Хъæрмæдоны ...... 48 
«Иуæй-иу тыххæй куы схилы хæхтæм...» . 49 
«Мæ сабийы бонты хылгæнаг уыдтæн...» . 50 
Фыййауы зараег .... 51 
«Авджын агъуд кæсæгты цæрæн уат...» . 52 
Фæззæг 53 
Бæллиц ........ 54 
«Медузæ! Медузæ!» цы кæныс...» . . 55 
Куыдзы рæйд .... # . 56 
Уалдзæг 57 
Дингæнджытæ . . . . . . 59 
95 

Ахуыр 60 
Мыдыбындз 61 
Нибелунгты бæстæ . . . 62 
Æнусон «Вальс» .64 
Маутхаузены 66 
Цардагур • 67 
Венæйы музейы ...... 69 
«Æрбатахти бæлон мæ рæзты...» ... 71 
Чызгаймæ ....... 72 
Лæвар 73 
Цæрæт лæк 75 
Æндæрты рæнхъы . . . . 77 
Цъæхæй рæгъæд 78 
Чындзæхсæв та? ...... 79 
Уæд куырм дæи 80 
Козбаутæ 81 
«Зымæг йæ базыртæй рудзгуытæ хойы...» . 82 
Гуырдзиаг чызгмæ ..... 83 
Сиахсаг . . .85 
«Саби йæ мадмæ куыд иваза къухтæ...» . 86 
«Мæргътæ сæ базыртæй цæстытæ 
’ууæрдынц...» . ..... 87 
Рæстæгмæ...» 88 
Суадон 89 
«Бæлас йæ саджилæй мæйы æрцахста...» 91 
«Мигъ та хъæдбынты ысцæнд и...» . . 92 
Уалдзыгон æхсæв ...... 93 
Ф $ 9 

УрумовПетр Семеяович 
нива моя 
Редактор Б. А. Муртазов 
Художник У. К. Кануков 
Художественный редактор X. Т. Сабанов 
Технический гедактор С. X. Гутиева 
Корректоры 3. А. Ф а р д з и но в а, В. Т. Дзодзикова 
Наборщик Л. Шампарова 
Печатник Р. В. А б а е в 
Сдано в набор 3-Х1-70 г. Подписано к печати 9-Ш-71 г. 
Формат бумаги 60х841/33. Печ. л. 3. Усл.-п. л. 2,73. Учет- 
но-изд. листов 1,92. Заказ № 2500. Тираж 1000. Изд. 
№ 81. ЕИ 00294. Цена 30 коп. Книжкое издательство Уп- 
равления по печати при Совете Министров СО АССР, 
г. Орджоникидзе, ул. Димитрова, 2. Книжная типогра- 
фия Управления по печати при Совете Министров 
СО АССР, г. Орджоникидзе, ул. Тельмана, 16. 
7-4-3 
42-М-71 

