ГИГО ЦАГАРАЕВ 
ТАК РОДИЛАСЬ ПЕСНЯ 
Стихи на осетинском языке 
Оверо-Осетинс кое 
книл:ное издательство 
Орджовикидзе * 1960 

СУАДОН 
Уайы фæзтæм айнæг хохы хъуырæй 
Уазал суадон, абухгæ, цæрдæг. 
Зæххæн уый йæ тæккæ арфæй гуыры, 
Зайæгойтæн уый — сæ царддæттæг. 
Суадонæй цæстысыгау сыгъдæг дон 
Чызджытæ сæ гогонты хæссынц. 
Ардæм арæх фæсивæд бæрæгбон 
Дидинджытæ тонынмæ цæуынц. 
Суадонæй куы баназы фæндаггон, 
Свæййы ног йæ фæллад буар хъæддых. 
Уый нæ кæны уарынтæй дæр лакъон, 
Никæд сæтты суадонæн йæ тых. 
Тъæнджы мæй куы ныссалд вæййынц хæхтæ, 
Арв куы ’ркалы пух митæй йæ фаг, 
Суадонæн йæ æвзистхуыз æндæхтæ 
Салд зæххы дæр акæнынц фæндаг. 
3 

Къæвдатæй куы æрлæбырынц фæхстæ, 
Фæндæгтæ куы æрæхгæны зæй,— 
Суадон зæххæн айгæрды йæ фæрстæ 
Æмæ скæсы стыр дурты бынæй. 
Ногæй та ныфсджын, тыхджынæй размæ 
Дард балцы сæр-сæргæнгæ тæхы 
Æмæ Теркмæ багæпп кæны хъазгæ, 
Знæт уылæнтыл атухы йæхи. 
Уый æрттивы стыр Терчы æрфæнтæй, 
Терк та у чысыл суадæттæй конд. 
Æмæ иумæ уыдонæн æмвæндæй 
Диссæгтæ у аразын сæ бон. 
Ирæн дæр фыдæй фыртмæ йæ амонд 
У хъæбатыр Уырысимæ баст. 
Нумæ сты нæ фидæны сæраппонд 
Суадон æмæ стыр Теркау ныфсхаст. 
4 

НÆ УЫНГ 
Стдæсæм азы ацы уынг 
Бирæ цаутæ федта. 
Ам нæ уыди ацæуæн, 
Знæгтæ кодтой лекка... 
Сармадзанты фæздæгæй 
Арв æмбæрзт уыд мигъау. 
Нæмгуытæ æнæсцухæй 
Уарыдысты ихау. 
Ам нæ номдзыд фыдæлтæ 
Кодтой тох сæ бартыл, 
Ам дзыллæты хуыздæртæй 
Бирæтæ фæмарди. 
Се ’стыр тох нæ фæмæнг и: 
Паддзахы дуг нал и, 
Бацыд цард йæ тæмæны, 
Хур цæхæртæ калы. 
5 

Ацы уынджы райгуырдтæн, 
Ралæг дæн æххæстæй. 
Æз мæ цардæй райгонд дæи, 
Бузныг дæн нæ бæстæй. 

НИЧИ СТОНДЗÆН УЫЙ 
(О. Ширазмæ гæсгæ) 
Денджызмæ ныццыргъи, уæртæ, 
Фидар айнæг къæдзæх арцау. 
Йемæ урсбарц, стыр уылæнтæ 
Рабыцæу вæййынц цæф арсау. 
Уыдон айнæг хохы хъавынц 
Фехсынмæ æхсныфау былæй, 
Дардæй йæм бæргæ ныхъхъавынц— 
Айнæг не ’змæлы йæ фынæй. 
Денджыз та мæстæй ныиниуы, 
Ногæй баппары йæ уылæн, 
Фæлæ сау айнæджы риуыл 
Йе ’стыр тых ныссæтты уымæн. 
Хох нæ комы змæлын цъус дæр, 
Уый нæ тæрсы мигътæй, уадæй. 
Ничи стондзæн уый æнустæм 
Зæххæй — буц ныййарæг мадæй! 
7 

АФТÆ РАЙГУЫРД ЗАРÆГ 
Сæрд — йæ тынджы... Райдзаст бонтæ... 
Хур йæ тынтæ арвæй ’луары... 
Рувæм нартхор. Сахъ хуымонтæй 
Чидæр хъæлдзæгæй ныззарыд. 
Зарæг маргъ у. Рог дымгæ йæ 
Мæнæуты хуыммæ ныххаста. 
'Взонг комбайнер ыл зæрдæйæ 
Уайтагъд бафтыдта ныхæстæ. 
Нарст æфсиртыл хъазгæ, сиргæ, 
Атахти цъæх-цъæхид фæзтæм. 
Уым дæр та нæ фæци бирæ — 
Атахт базырджын ныхæстæй. 
Зарæджы нæ бæркад хуымæй 
Хъугдуцæг — сæрæн чызг айста. 
Хохы фиййæуттæм æй уымæй 
Дымгæ уадбæхыл фæхаста. 
8 

Æмæ та фæтындзы дарддæр... 
Уый æппæт æрдз дæр куы зары! 
Афтæ колхозонты цардæй 
Райгуырди фæллойы зарæг. 
9 

0, МÆ ИРЫСТОН 
0, мæ уарзон Ирыстон 
Мадау дæ куыннæ дарæм? 
Де ’нтыстытыл хъæлдзæгæй 
Алыбон куыннæ зарæм? 
Уæлæ-ма, дæ сæрвæттæ 
Урс-урсид куыд адардтой: 
Уый дæ колхозтæ сæ фос 
Нард кæнынмæ ратардтой. 
Акæс-ма, дæ быдыртæ 
Денджызау куыд фæйлауынц: 
Уый дæ мæнæуты хуымты 
Рог дымгæ куы рæвдауы. 
Алырдæм куыд фæлгæсынц 
Галуанты бæрзонд сæртæ. 
Телтыл райдзаст хæдзæрттæм 
’Рвиты Терк йæ цæхæртæ. 
10 

Де ’хсæрдзæнтæ, суадæттæ 
Уайынц кæмттæй барджытау — 
Мах нæ фæллойы уæлхъус 
Дарынц буц сæ зарджытæй. 
О, мæ уарзон Ирыстон 
Дзаг дæ рухсæй, амондæй. 
Цæр нын, цæр, нæ фæндиаг 
Азæй-азмæ райгонддæр. 
11 

ДЫРГЪДОН 
Мах нæ хъæуастæу ныссагътам 
'Взонг кæрдо, фæткъуы бæлæстæ. 
Арæх сæм сыгъдæг дон уагътам, 
Уым-иу арвыстам нæ рæстæг. 
Талатæм зылдыстæм хосæй, 
Сцагътам сын чъырæй сæ зæнгтæ. 
Хъахъхъæдтам сæ алкæд фосæй, 
Æмæ айтыгътой сæ цæнгтæ. 
Уалдзæг хъарм бонтæ куы скодта, —- 
Дыргъдонæй кæм уыд рæсугъддæр! — 
Уый йæ пух сæртыл æркодта 
Аив хъулон-мулон худтæ. 
Иу бон дидинджыты хъæуæй 
Ахаста рæудымгæ фæзтæм. 
Къалиутыл дыргътæ зæу-зæуæй 
Рæзыд дидинджыты бæсты. 
12 

ДЗУЛ 
Дзулы карст мæ къухмæ систон, 
Уый у пумпуси, фæлмæн. 
Урс дзулмæ кæсгæйæ исдуг 
Ауад цæстытыл мæнæн: 
Ацы пух дзулы ныййардта 
Уарзон, буц хъæбулау зæхх: 
Фæззæг мæнæу сæр куы сдардта, 
Быдыр адардта уæд цъæх. 
Мит куы ’рынцад зæххы синтыл, 
Мæр йæ тар фынты куы уыд,— 
'Взонг æвзарты тугдадзинты 
Тъæнджы мæй дæр цард тæлфыд. 
Сæрд æм хур фæкасти бирæ, 
Æвзар басгуыхти бынтон. 
Уарынтæм фæцыд бæрзонд... 
Стæй йæ’ркарстам дзаг æфсирæй... 
13 

БАЗАРЫ 
Базар. Ам ныр цалдæр азы 
Ахæм стыр бæркад нæ уыди. 
Зæхх цыма сæ быны тасы, — 
Зæрдæ райы хорты уындæй! 
Стъолтæ —- дзаг унайлаг дыргътæй! — 
Хур сыл ирд тынтæ æлвисы. 
Мæнæ сойджын къобаг цыхтæй 
Кусæг ’хсызгонæй куы исы. 
Нард колхозон фосы фыдæй, 
Ма фæу, æлхæнæг, хъаджджын! 
Ам, цы мыд уæй кæнынц, уымæй 
Уæлдæф дæр мыдау у адджын... 
14 

ГАУЫЗ 
Иубон балхæдтон æз гауыз, —- 
Ахæм аив дзы нæ уыд. 
Уайтагъд сфидыдта нæ агъуыст: 
У хæрдгæбыдау рæсугъд. 
'Хсæв æй мæй æвзисты стулы. 
Бон ыл сæрттивы зынг хур. 
Алкæддæр уыдзæн мæ къулыл 
Хъулон дидинджыты фурд. 
Кæс, æмæ йæм кæс æдзухдæр, 
Не ’фсæды йæ уындæй цæст. 
Ехх, дæ бауафæджы къухтæ... 
Бахæлæг сæм кодтон æз! 
15 

ФÆЛЛОЙБОН 
Æфсин æрæвæрдта фынгтыл фæхсын, 
Физонæг уæхстытыл — фиутыхт, 
Адджинаг, халсартæ, пух дзул, фыдджын, 
Хъайла, дыргътæ æмæ бур цыхт... 
Уарзон хæлæрттæн сæ зарæг ыстынг, 
Ахæм ран азарын уарзынц... 
Уыцы бæркадтæ колхозонтæ ныр 
Иу боны фæллойæн райсынц. 
16 

БЫДЫРЫ 
Хурыскастæй быдыры 
Базмæлыди цард. 
Райхъуыст уæлæ къуылдымтæй 
Хосгæрдджыты зард. 
Дымгæ скъæфы мæнæутæй 
Комбайнты уынæр. 
Даргъ фæндæгтыл фезгъорынц 
Машинæтæ дæр. 
Хизынц фæзты фиййæуттæ 
Иумæйаг фысвос. 
Колхозонтæ бавгæнынц 
Дзыхъхъыты силос. 
Быдырты кæм разилай, — 
Фендзынæ æнтыст. 
Афтæ алкæд райдайы 
Хъæубæстæ йæ куыст. 
2 Афтæ райгуырд зарæг 17 

ХЪÆУУОН КУЫРОИ 
Боны рухсы, ’хсæвы тары 
Мах хъæууон куырой 
Зары, зары æмæ зары, 
Нал кæны æнцой. 
Дон йæхи цæвы хæлæфæй 
Пирæныл сырдау, 
Æмæ зилы йе ’знæт цæфæй 
Цæлхыты зырнау. 
Голджытæ лæууынц рæгъ-рæгъы, 
Бур мæнæуæй — дзаг. 
Куырой «расдзынæн», фæзæгъы,— 
Алкæмæн йæ фаг. 
Стыр куыройыфыд æрзилы, 
Акæны хъыррыст. 
Ис ын иннæ азтау бирæ 
Ацы аз дæр куыст. 
18 

ЦЪÆЙЙАГ НЫВТÆИ 
1 
Цыма хъал бæх атыдта йæ идон, 
Æмæ дугъы сбадти фынк йæ барцыл. 
Уыйау нарæг, арф комы Цъæйы дон, 
Дуртæй хъазгæ, быдырмæ ныййарц и. 
Згъоры... Хъæры бын фæкодта комы, 
Донбылтимæ бацыди æрмхæсты. 
Фæлæ йын дынджыр дуртæ нæ комынц 
Фезмæлын, æмæ фыцы фырмæстæй. 
2 
Доны астæу стыр дурыл æрзади 
Иу бæлас, бæрзонд фæцыди комы. 
'Рбатыхст дурыл, уым цæры æнцадæй, 
Ауагъта йæ даргъ уидæгтæ доны. 
19 

ГЕОЛОГ 
Цы нæ гæбаз басгæрста фахсыл, 
Иæ зæрдæ йæ иу ранмæ ссайдта. 
Уæлиау æм ысбырыд йæ фарсыл, 
Æмæ дзы хæзнадур ыссардта. 
Æнусты хæххон тызмæг æрдзы 
Æрмæстдæр кæдæм тахти маргъ-иу, 
Ныр уырдæм, геолог, дæ фæрцы 
Лæгъз фæндаг нæ фæзæй ныддаргъ и. 
Æндон телтыл уыцы ран рæгътыл 
Æрзæтимæ вагæттæ згъорынц. 
Геолог, дæ фæрцы цырæгътæ 
Ыссыгъта уым шахтерты горæт. 
20 

НÆ БЫДЫР 
Хуымы кæрæтты фæцæуын изæрæй, 
Дымгæ мæ даргъ бецыкк фасы... 
Нартхоры фæстейæ, обауы сæрæй, 
'Фсæддоны стыр цырт æрбазынд. 
Быдыртæн уыцы цырт акаст сæ сæрты, 
Арвмæ цæджындзау куы фæцыд. 
Уымæ кæсгæйæ æрлæууыд мæ зæрдыл, — 
Ацы ран иухатт цы хæст уыд. 
Фæззæг... Дымгæтæ... Къæвда рæстæг скодта, 
Мигъы фæлм зæххы нымбæрзта. 
Не ’знаг нæ хъæутæм йæ быцъынæг скъуыдта, — 
Йе ’фсад æппæрста... Æппæрста... 
Тахтысты арвыл хæдтæхджытæ тъизгæ, 
Танктæ гуыр-гуыргæнгæ згъордтой. 
Бомбæты рæмыгъд, снарядты ысхъистæ 
Зæххы сыхырнайау скодтой. 
21 

Цалдæр хæстоны ам фидæны охыл 
Знаджы нæмыгæй æрхаудтой. 
Фæлæ нæ дзыллæты хорз амонд тохы 
Знагæн, фыдохæн нæ радтой. 
Æмæ та мæнæ, нæ райдзаст быдырты 
Басгуыхт нæ фæллой ахъаззаг. 
Нал ис ам хæсты кой, ’рмæстдæр ма цыртыл 
Тохты уæззау ностæ баззад. 
22 

ХÆХТÆ МЫН ДЗЫРДТОЙ... 
Дайраны комыл нарæг фæндаг уыд, 
Уым рагæй Терчы уылæнты хъæр хъуысы. 
Арзруммæ балцы ацы комыл цыд 
Уырыссаг фыссæг Александр Пушкин. 
Фæзылдта-иу уый йе ’фсургъы цæхгæр, 
Æмæ-иу къуыпмæ уад-дымгæйау суади. 
Иæ бæхæн йе ’ндон цæфхæдты цæхæр 
Фæйнæрдæм комы къæйдуртимæ калди. 
Йæ бæхæй-иу æргæпп кодта цæрдæг 
Нызгъордта-иу гæппытæгæнгæ донмæ. 
Йæ армыдзаг-иу ратыдта кæрдæг 
Æмæ-иу æй ныззыввытт кодта коммæ. 
Фыдуаг Теркмæ-иу дисгæнгæ ныккаст, 
Æрлæууыд-иу йæ къардиуæн йæ кæрон. 
Уæд Терчы стыр тых Пушкинмæ фæкаст, 
Фæллойгæнджыты хъаруйау æгæрæон... 
23 

Æрлæууыд, мæнæ, ирд цæстыты раз 
Æд цъититæ, æд кæмттæ æмæ хæхтæ 
Сæрыстырæй бæрзондцъупджын Кавказ, 
Æмæ йæ уымæй нал хастой йæ къæхтæ... 
Зынаргъ æмбал! Зæронд хабар дын ныр 
Æрлæууын кодта ме ’мдзæвгæ дæ зæрдыл. 
Мæнæн та йæ сæрыстырæй бæлвырд 
Дзырдтой нæ хæхтæ Арвы комы сæрды. 
24 

НОГ ФÆНДАГ 
Тайы стыр цуайнæгты писи... 
Фæздæг зилы арв бырауæй. 
Машинæмæ й ’армы сисы 
Куыси тæвд асфальт уæззауæй... 
Уынгты машинæ ыссæуы, 
Уый фæлгонц кæны нæ хъæуы. 
Змæнты асфальт пух хыссæйау, 
Цыма дзы кæрдзын чындæуы, 
Уыйау ыл æфсæн уæззау цалх 
Батулы дæргъмæ, цæхгæрмæ. 
Ног фæндаг йæ фæстæ адаргъ, — 
Калы айдæнау цæхæртæ. 
'Ризæр. Къæвда асфальт найы, 
Мæй дæр æм æртылди, уæртæ. 
Хъæуы цæрджытæ йыл уайынц 
Къæйттæй, къордгæйттæй дыууæрдæм. 
25 

КÆРДÆГ 
Зымæгæн куы систа хур йæ хъæццул, — 
Сулæфыди хъарм уæлдæфæй мæр. 
Æмæ кæрдæг — зæххы фыццаг хъæбул — 
Сдардта уайтагъд хъæлдзæгæй йæ сæр. 
Райсомæй-иу боныцъæхты фестад, 
Скалдта-иу ыл ставд æртæх тæмæн... 
Æмæ быдыр стыр гауызау фестад, 
У зæлдагау цъæх кæрдæг фæлмæн. 
Фосæн уый мыдау сæ дзыхты тайы, 
Уый мыд нæу —фæлæ æвдадзы хос! 
Уæртæ ма, колхозонтæ æфснайынц 
Цъæх кæрдæгæй а зымæгмæ хос! 
2Г> 

Д’ИДИНÆГ 
Хохы фахсыл дидинæг æрзади, 
Уый кæй уыди тыгъд быдыртæм дард, 
Уый тыххæй йæ цардæй уый нæ ради, 
Æмæ кодта алы бон æнкъард. 
Иухатт æм сæууон дымгæ куы дзуры: 
— Дидинæг, цæмæ ’руагътай дæ сæр? 
— Стон мæ тагъд æд уидæгтæ, — æз курын, — 
Демæ ахæсс быдырмæ мæн дæр. 
Стыр къæдзæхты хъæбысæй нæ зынын, 
Чи мæ зоны ацы раи рæвдыд? 
Адæймаг мæ рæсугъд хуыз нæ уыны, 
Мыдыбындзæн ам нæ дæттын мыд. 
Цъæх кæрдæгыл рог дымгæ æркафыд, 
Дидинæгмæ бахудти фæлмæн: 
— Быдыртæм æхсызгонæй ыскъæфын 
Æз дæ дзæбæх, адджын тæф дæуæн. 
27 

Фæззæджы дæ Мыггаг зæхмæ ’ркæлдзæн, 
Уалдзæджы сæ барæвдаудзæн хур. 
Æмæ ацы хъулои-мулон æрдзæн 
Ратдзынæ ды дидинджыты фурд. 
28 

ФÆНДАРАСТ 
Уым хорæй ницы зади нæууы, 
Къæйдурау уым хъæбæр уыд мæр. 
Ныр æм фæлдæхт дысæй фæцæуы 
Хъæбатыр Ленинон фæлтæр, 
Цæмæй æрæгас уой уым фæзтæ, 
Цæмæй зæрæстон æмæ нæуу 
Дæттой нæ буц Райгуырæн бæстæн 
Хæларæй ставд гага мæнæу; 
Цæмæй нæ дидинæг дыргъдæттæн 
Тъæллангæй мæргътæ уым хъырной, 
Æмæ, сæ уымæл хæсгæ, дæттæ 
Нæ хуымтæм заргæйæ тырной... 
Сындæггай, узгæ, поезд араст, — 
Алтайы балæудзæни тагъд. 
Фæндараст, не ’мбæлттæ, фæндараст! 
Æууæндæм уе ’сгуыхтытыл мах! 
29 

НÆ УАРЗОН ГОРÆТ СОЧИ 
Æз фæдæн дæ цæхæр тынтæй хайджын, 
Скодтай мыл ды бронзæйæ хæдон,— 
Цыма мæ куырдалæгон йæ аджы 
Бахсыста, цæмæй ысуон æндон. 
Уарзон горæт, ды мæ цæстыл уайыс. 
Барæвдыдтай уарзон фыртау мæн. 
Æз дæ нывтæ ку ’райдаин ныманын, 
Тагъд сын, тагъд нæ уаид уæд фæуæн. 
Пальмæтæ, рæсугъд цъæх кипаристæ, 
Дидинджытæн ам фæуæн дæр нæй. 
'Рттивы денджыз хурмæ бон æвзистау, — 
'Хсæв та йæм æрбаленк кæны мæй. 
Бамбæхстой дæ цъæх бæлæсты сыфтæ, 
Алырдæм дæ фæндæгтæ — тынтау. 
Иудзырдæй — дæ æрдзы аив нывтæм 
Уарзон горæт, ничи ’рхæсдзæн фау. 
30 

Згъорынц, згъорынц цырд поездтæ ардæм, 
Алкæмæн дæр исыс ды йæ къух. 
Алыхуызон, алы ’взагджын — д’ адæм, 
Бузныг сты дæ рæвдыдæй æдзух. 
31 

МАД ÆМÆ СЫВÆЛЛОН 
1 
Куы йын райгуырд фыццаг сывæллон, 
Иæ зæрдæ нал ардта бынат: 
— Ныр ын мæ фырцинæй цы кæнон? — 
Дзырдта æдзух йæхицæн мад. 
Ысхæццæ йæм ис хъæуæй йе ’фсин: 
— Дæс лæппуйы ысхастон æз, 
Тæхуды иу чызг ма куы схæссин, 
Дæ хъæбулы уал мæм æрхæсс. 
Нанайæн дæр йæ зæрдæ ’хсайы, 
Фæдзæхсы йæм: — Дзæбæх æм кæс, 
Куы нæ йæм арæхсай, уæд та йæ 
Мæнмæ рæвдауынмæ æрхæсс. 
Æцæгдæр мады чызг æфхæрдта: 
Уыди кæуаг, фæсырдта фын. 
Фæлæ æвзонг мадæн лæвæрдта 
Хъару’мæ ныфс йæ хуры тын. 
32 

О, ивынц афæдзтæ кæрæдзи, 
У мады зæрдæ чызгæй рухс: 
Рынчын уый иухатт дæр нæ фæци, 
Æмæ у пумпуси, сырхрус. 
2 
Цъиуы лæппын ’ хуры тынтæм фестад, 
Батылдта бæгънæг базыртæ рог. 
Къалиуæй-иу къалиумæ хи фехста, 
Фæлæ-иу æрхауди зæхмæ ног. 
0, Светланæ, уæртæ уыцы цъиуау 
Хъавыс дардмæ азгъорынмæ тагъд, 
Фæлæ дæ нырма мæнгæфсон, чиуаг, 
Бакъуырыс лæгъз раны дæр дæ къах. 
Кæд фæцудынц де ’ргъиу къæхтæ абон 
Уыцы цъиуы базырты хуызæн, — 
О, мæ хъæбул, ралæудзæни афон, 
Сфидар уыдзæн иу афон дæ зæнг. 
Райгуырæн бæстæ дæ схæсдзæн махау, 
Хорзæхтæй нæ фæкæндзæн дæу цух. 
О, Светланæ, ацы зæххыл ма хау, 
Фæлæ йыл æдæрсгæ размæ цу! 
3 
Хъæугæроимæ рацыдыстæм иумæ, 
Быдыр, ехх, цæй рæсугъд дæ, цæй, ды! 
3 Афтæ райгуырд зарæг 33 

Хизы уæлдæф адджынæй мæ риумæ, 
Раст мæ, маргъау, атæхын фæнды. 
Лæгъз фæндагæй фæзырдæм фæраст дæ, 
Аныгъуылдтæ кæрдæджыты ’хсæн. 
Æмæ мæм, мæ хъæбул, уæд фæкастæ 
Дидинæджы цупалы хуызæн. 
4 
Ды фестыс бинонтæн сæ разæй, 
Æмæ та райдайыс уæд хъазын. 
Нæ уат дзæбæх æфснайд куы ’рцæуы, 
Уæддæр дæ зæрдæмæ нæ цæуы. 
Кæныс зылын хæххытæ къулыл, 
Дæ дыстæ ведрайы ныттулыс. 
Куы дидинæджы сыфтæ тоныс, 
Нывæрыс хъазæнтæ дæ роны. 
Куы сфæлдахыс зыгъуыммæ гауыз, 
Куы пъолыл газеттæ æртауыс. 
Куы раирвæзай хъазгæ кæртмæ, 
Уæд ма дæ чи баздахдзæн уатмæ! 
5 
У дæуæн æндонæй конд дæ сынтæг, 
Ууыл уын, мæ царды рухс, хæрз фынтæ. 
34 

Ды дæхи цы сыгъдæг доны найыс, 
Уый нæ зæххы тугдадзинтæй уайы. 
'Хсызгонæй цы рог уæлдæф ныхъуырыс, 
Уый нæ хæхты дидинджытæй гуыры. 
Быдыртæ —нæ дзаг къæбиц, нæ дарæг. 
Байхъус-ма, куыд азæлы зарæг. 
Заводты фæллойæн нæй фæуæн дæр, 
Хъазæнтæ уым азарынц дæуæн дæр... 
6 
Арв æдде куы самайы гæрæхтæ, 
Рудзынгмæ куы ’рбалæбуры уад, 
Дард кæмдæр куы ныййазæлынц хæхтæ, 
Нæ, уæддæр нæ райхъал вæййы мад! 
Фæлæ иугæр базмæлыд йæ хъæбул, — 
Алæууы йæ сынтæджы раз мад, 
Æмæ йыл æрæмбæрзы йæ хъæццул. 
Мадæн та вæййы йæ зæрдæ ’нцад. 
35 

ХÆДЗАРЫ ФÆНДЫР 
Фæскуыст куы ’рцæуын, 
Ныттыхсыс хъуырыл 
Дæ чысыл цæнгтæй. 
Дæ иунæг бахудт 
Сæ рызт фæсуры 
Мæ фæллад уæнгтæн. 
Рæсугъд аргъауау 
Мæнæн фæкæныс 
Дæ боны цаутæ: 
Кæмæй æппæлыс, 
Кæмæ æвиппайд 
Æрхæссыс фаутæ. 
Куы мын æркафыс, 
Куы мемæ хъазыс, 
Куы зарæг сисыс. 
«Ныхæстæ уыйбæрц 
Кæмыты арыс», — 
Æз бафтын дисы. 
Мæлгъæвзаг цъиуау 
Æхсæвæй-бонæй 
36 

Дæу зарын фæнды. 
Хуымæтæджы дæ, 
Мæ хур, нæ хонæм 
Хæдзары фæндыр. 
37 . 

СТЪАЛЫ 
Арæх ды фæкæсыс арвмæ, 
Стъалытыл фæкæныс дистæ... 
Иукъорд дзы æрисис д’арммæ, 
Фæлæ уыдон не ’сты исгæ. 
Стъалы нæу æрттиваг хъазæн,— 
Къухмæ не’сисдзынæ алцы. 
Стъалыйæн дæ ды йæ уазæг, 
Тагъд æм атæхдзынæ балцы. 
38 

ТЪИЗÆГ 
У Мурат тыппыр, сырхуадул, 
Ницы йæм ис низæй. 
Фæлæ йæ сыхаг лæппутæ 
Хонынц се’хсæн тъизæг: 
Мад ын ку ’авæры йæ разы 
Адджын кас, гъе мисын, 
«Ницы хæрын, ницы нуазын»,— 
Райдайы уый тъизын. 
У бынтон æгуыдзæг низæн! 
Исты дзы фæриссы?— 
Бинонты сæрмæ ысхизы, 
Иудадзыг фæтъизы. 
Уый йæ сæр фасын нæ уарзы, 
У хæмпæлсæр тъизæг. 
Равдис æм æрмæст сæрвасæн, — 
Бахæцы йыл «ризæг...» 
39 

ТУЗАРЫ БИНОНТÆ 
(Ю. Яковлевмæ гæсгæ) 
Бирæ уарзы мад Тузары, 
Фыд ын ницы кæны ’вгъау. 
Хæрзтæй йын хуыздæр æвзарынц, 
Фæлæ се ’хсæн ис æгъдау: 
«Дуканимæ бауай дзулмæ», — 
Буц фыртæн куы зæгъа мад — 
Бакæсы фыд фыртмæ зулмæ 
Æмæ йæм ысдзуры: «бад!», 
Уарзон фыртæй мад куы кура: 
— Сабырдæр, мæ хур, Тузар. 
Худгæ фыд йæ фыртмæ сдзуры: 
— Цæй-ма ноджыдæр ныззар! 
Фырт кæд раст фыссын нæ зона,— 
Мад фæзæгъы: — Ма фысс тагъд! 
— Тагъддæр, тагъддæр фысс, мæ къона, — 
Фыдæн уый вæййы йæ загъд. 
Уæртæ ’васт æркалдта уарын, 
Донæй уынджы къуым ысцад. 
40 

Мад ныуурæдта Тузары; 
— Уынгмæ ма цу, мемæ бад! 
— Иннæтæй уый цауддæр лæг у? — 
Баппæрста та фыд ныхас. 
— Уынджы уæлдæф ныр сыгъдæг у, 
Цу æмæ дæ уæнгтæ ’ваз. 
Нал зоны Тузар, цы куса, 
Нал ары æппын сæрфат. 
Фыдмæ æви мадмæ хъуса, 
Æви гобийау уа ’нцад? 
41 

АЙФÆ 
Æмзор æмæ Мурат хуыцаубон 
Фæцæйцыдысты уынджы хъазгæ: 
— Кæс-ма, кæс-ма, Æмзор, æхцадон! — 
Мурат куы амоны йæ размæ. 
Æмæ дын зæххæй уайтагъд систа 
Тыппыр, сæракæй ’хцадон, уæртæ. 
Мураты цæстытæ æвзистау 
Фырцинæй акалдтой цæхæртæ: 
— Æмзор, дæхицæн исты балхæ, 
Дæдтын дын се’рдæг, — кæс мæ коммæ. 
Æмæ нымайыныл фæцалх и: 
Дæсгай, фæндзгай тумантæ, сомтæ. 
Æмзор йæ мидбыл худы цадæг: 
— Рæдийыс ды, Мурат, мæ лымæн. 
Мах хъуамæ радтæм ацы ’хцатæ, 
Кæмæй æрхаудысты, гъеуымæн. 
42 

Æхцаты хицауы ыссардтой 
Æмæ йын сæ æххæстæй радтой. 
Уый сæ дзæбæх лæппутæ схуыдта, 
Æмæ сæ киномæ фæхуыдта. 
43 

МÆИ МÆМ МИДБЫЛТЫ ЦЫ ХУДЫ? 
— Мæй мæм мидбылты цы худы 
Алы изæр дардæй? 
— Уый дæумæ бæллы, мæ хъæбул, 
Бузныг у дæ цардæй. 
Уый куы æххæссид йæ къухтæй, — 
Дæу йæхимæ сисид. 
Уый дæ къæбæлдзыг дзыккутæй 
Алдымбыдтæ ’лвисид. 
Уый дæуæн фырцинæй алкæд 
«Ба» кæнид дæ рустæн. 
Уаид ын дæ цæсты цæхæр 
Бонвæрнонæй рухсдæр. 
Ехх, æвæдза, ’рттиваг мæйæн 
Пух лæппу куы уаид — 
Иемæ нæм дæу ауынынмæ 
Иу изæр æруаид. 
44 

НÆ КОМБАЙНЕР ЗАРÆ 
Фæтæн быдыры сæрды 
Бæркад мæнæу æркæрды 
Нæ комбайнер Зарæ, 
Къæлæсæрфыг Зарæ. 
Мæскуыйы дæр Равдысты 
Йæ хорз фæллой равдыста 
Нæ комбайнер Зарæ, 
Хъуымбылдзыкку Зарæ. 
Йæ бон куысты фæвæййы, 
Дзæбæхдæр ма цы вæййы, 
Нæ комбайнер Зарæ 
Куы рацæуы заргæ. 
Хъазты цырд куы расиры, — 
Лæппуты сæр разилы 
Нæ комбайнер Зарæ, 
Нарæгастæу Зарæ. 
45 

Тæхудиаг æрбауа. 
Цардæмбалæн кæй бауа 
Нæ комбаннер Зарæ, 
Саурæсугъд чыэт Зарæ. 
46 

ЙЕМÆ ЦÆРЫН ЗАМАНА 
Скъæры размæ машинæ. 
Афтæ тагъд кæдæм уайы? 
Сæрдарæн йæ ласынæй 
Уый æппын нæ фæллайы. 
Машинæйы чи згъоры? — 
Хъазмæхæмæт Борæты. 
Уад-дымгæйау сихорыл 
Балæудзæни горæты. 
Сæрдар уым йæ пух рустæ 
Хилдасæны адасдзæн, 
Машинæ йæ уый фæстæ 
Абанамæ аласдзæн... 
Кусæг куы уа дасинаг, 
Йе куы цæуа найынмæ, 
Чи йын ратдзæн машинæ 
Горæтмæ ысуайынмæ? 
47 

Хилдасæн куынæ дарæм, 
Нæй нæ хъæуы абана. 
Дарддæр ахæм сæрдарæн 
йемæ цæрын замана! 
48 

Цалдæр мæйы сау сæрыхъуын хаста, 
Иу бон та йæ акодта мыдхуыз. 
Иу къуыри йæ дзыккутæ нæ фаста: 
«Уый, дам, у къæбæлдзыгæн æххуыс». 
Модæтæн сæ «ногдæртæй» æххæст у, 
'Рмæстдæр ма йын уарзон лæппу нæй. 
«Цардæмбалыл, ехх æмæ, фæхæст у, — 
Амондджындæр нал уаид мæнæй». 
Даргъ къаба æрбакодта йæ уæлæ, 
Астæуыл æрттиваг цæгтæй — рон. 
Шляпæ дæр æрзæбултæ йæ сæрыл, 
Сты йæ синтæ астæуы онг гом. 
Шляпæйыл мæлхъы систæ ызмæлынц, 
Сахуырста йæ æрфгуытæ «сæгæй». 
Хъуссæджытæ уæхсчытыл æндзæвынц.,. 
— «Хъуамæ ныр цы загъдæуа мæнæй»? 
4 Афтæ райгуырд зарæг 49 

Айдæнмæ ма мидбыл худгæ бакаст, 
Ныр цæттæ у, ницуал æй хъæуы. 
Тасгæ-уасгæ уый сæхицæй рараст, — 
Бульварæн йæ астæуты цæуы. 
Фæлæ уарын ставд цæссыгтæй уынгмæ 
Мигъты ’хсæнæй фемæхсти æваст. 
Фæсивæд та уыцы сахат уымæ 
Мидбыл худгæ, цирк уынæгау, каст. 
Дымгæ йын йæ мæлхъы систæ стыдта, 
Шляпæ зилгæ бульварæй фæтахт. 
Къæвда йын йæ дзаума доны стылдта, 
Цæсгомæй та ахорæн æртагъц... 
50 

ДÆРЗÆГ НЫХÆСТÆ 
Уæд нын Фатъимæт Бутатæй, 
Кæд уæ фæнды йæ базонын, 
Уый нал цæуы йæ рухс уатæй, 
Магусайæ цæлуарзон у. 
Алчи йæ быдыры хæстæ 
Хъæдындзы хуымау бакуыста. 
Фатъимæт мады стыр хæрзтæ 
Æнцад бадынæй бафыста. 
Æмгæртты ’хсæнмæ нал цæуы, 
Иу бон сæхимæ бамбæхсы, 
Иннæ бон та сыхаг хъæуы 
Йæ хæстæджытæм «бабыхсы». 
Мæхæмæт та ныкъкъупыри, 
Дыууæрдæм кæны цудтытæ. 
Фæцæуы уæртæ «упыли», 
Уæйыгау кæны футтытæ. 
51 

Цъыфы цæхгæрмæ бассæста, 
Фæсус хъæлæсæй базары: 
Сыхæгты быру басаста, 
Фæндаг сæхимæ нал ары. 
* * 
Нæ Розæ махæн хъал чызг у, 
Нæ Розæ махæн буц чмзг у. 
Памадæйыл фæцахуыр и, 
Йæ рустæ дзы æрцахоры. 
Йæ даргъ æрфгуытæ — сау ала... 
«Куыстмæ рацу» йæм ма бахат! 
Уый, къæпимæ куы бавнала, 
Фæуадзыг уыдзæн уайсахат. 
Уый хуымы хуры зынг цæстмæ 
Фырæнтæфæй æрбамæлдзæн. 
Фæлтау нæ лæппуты цæстмæ 
Иæ хид къæрцц хъазты акалдзæн. 
* * 
* 
Дафа хъуымацы тыхтонæй 
Дæс метры фæчъепп ласта. 
Æмæ йæ уайтагъд директор 
Йæ бынатæй фæцъипп ласта. 
52 

ХОР ХÆРДЖЫТÆ 
(А. Горбуновмæ гæсгæ) 
Уырымæ фæдзырдта мыст: 
— Рауай-ма, мæ хæлар, ардæм. 
Дæндæгтæн куы нал ис куыст, 
Афтид уæрмы уæд цы бадæм, 
Хордонмæ цæуæм, ныббырæм, 
Уым кæри амад у хор, 
Æмæ та, мæ хæлар, уыры, 
Мах фæминас кæнæм хорз. 
— Хицауæй уым кусы гæды, 
Стæм йæ разы мах æдых... 
— Хордонмæ дæ кæд нæ фæнды, 
Скъладмæ саразæм нæ ных. 
Уырдæм иæу нæ фæндаг нарæг, 
Уым ныр хицау у зыгъарæг. 
— Цы? Зыгъарæг? Хицау?! 
Стонгæй æз куы мардтæн, бецау, 
Цом-ма рæвдздæр, ма саф рæстæг, 
Уый мæнæн дæр у мæ хæстæг. 
53 

ХЪÆЛДЗÆГ КУПЛЕТТÆ НАРТХОРЫЛ 
— Нартхор, нартхор куыд пайда у! 
Нартхор — нæ быдыртæн сæ кад, 
Цы колхоз дзы нæ байтауы, 
Уымæ вæййы гыццыл бæркад. 
^- Нартхор фæйнæрдæм атоны,— 
Биноныг æй куы бакусай. 
Нартхор уарзы хъазуатоны, 
Уæнгæл ын фестад магуса. 
-- Нартхорæн нын æмбал куы нæй, 
Æфсæст дзы ку ’ой дæ хъуццытæ. 
Æрвылбон дæр сæ алкæмæй 
.Æхсыры чан æрдуцдзынæ. 
— Нартхоры силос фаг кæм нæй, — 
Тъæпæн фæрстæ —сæ хъуццытæ. 
Æрвылбон дæр сæ алкæмæй 
Æрмæст иу къус æрдуцдзынæ. 
54 

Нæ сæрдар махæн радзуры: 
«Нартхор, дам, нæм куы нал зайы» 
Иæ зæрдæ та æрцагуры 
Æхсыры цады «анайын». 
— Зæгъ-ма, уæ сæрдар цал азы 
Нартхоры «нард хор» нал хоны? 
— Арахъхъ дзæбæх куы баназы, — 
Æвдадзы хос æй рахоны. 
— Нæ сæрдар уæртæ рувасау 
Æрбасенк кæны махырдæм. 
Цæй æмæ йæ æрбасайæм 
Нæ быдыры «паддзахы» ’рдæм. 
55 

СКУЛЬПТОР 
Ис æлыджы стыр гуппар йæ разы, 
Й ’арæхст къухтæй февнæлдта бæстон. 
Йе ’нгуылдзты бын уымæл æлыг тасы, 
Ивы бур мæр сабыргай йæ конд. 
Мæнæ æлыг удæгасау разынд: 
Сабиимæ буц ныййарæг мад 
Мидбыл худынц, хуры тынтæм хъазынц... 
Бацыди сæ дыууæйы дæр цард. 
56 

«ИРОН ФÆНДЫР» 
Къостайы чи нæ зыдта, чи нæ? 
Къоста у Иры намыс, цыт. 
«Ирон фæндыр» — йæ нæртон чиныг 
Гыццылæй радта мын мæ фыд. 
Куы расидт карз тохмæ нæ бæстæ, 
Иæ сидтмæ æз фæзындтæн цырд. 
«Ирон фæндыр» мæ фарсмæ хæсты 
Тиртейау зарæггæнгæ цыд. 
Æвæрд уыд зæрдæйы цур роны, 
Уæгъд рæстæг-иу æй кастæн æз. 
Уый мемæ баленк кодта Доны 
Уыд иу разведкæйы нæ хæс. 
Лæууыд мæ фарсмæ алкæд фидар, 
Уый федта Сталинграды хæст. 
Хъæбул йæ мады хæс куыд фида, 
Фыста йæ дзырдæй уый йæ хæс. 
57 

Уый сахуыр уарынтæ ’мæ хурыл, 
Мæнау ыл бадти хæсты рыг. 
Куы-иу æрхауд салдат нæ цуры, 
Мæнау ыл-иу уæд кодта хъыг. 
Мæскуыйы Сырх Фæзы парады 
Мæ фарсмæ ’нгом рæнхъы уый цыд — 
Уæлахиздзаутимæ нымады 
Къостайы чиныг дæр æрцыд! 
58 

СÆДÆАЗДЗЫД КЪОСТА 
» 
Фæззæг... Хæхтыл хуры хæрдгæ тынтæ 
Мæнæ рог тыбар-тыбурæй хъазынц. 
Райхъал и нæ хæхбæстæ йæ фынтæй, 
Рагон Нар дæр ’хсæвы фæлмæй разынд. 
> 
Дымгæ уатмæ гом рудзынгæй батахт, 
Узæлгæ Къостайы рустæ фасы. 
Иры поэт ракаст худгæ уайтагъд, — 
Уый æдзухдæр раджы фестын уарзы. 
Айвæзта фæллад уæнгтæ фæйнæрдæм, 
Ахаста йæ цæстæнгас... Фæджих и: 
— Ай та циу? Кæцæй æрхаудтæн ардæм? 
Мæнæ-ма, куыд фæхалас мæ рихи?.. 
Уый бынтон куы фæгуыбыр дæн размæ, 
Ме уæнгты зæронды рызт куы фæзынд... 
Тарффынæй куы бадæн, уый хæд размæ 
Иу бон дæр куы никуы ссыд мæ хъæрзын... 
51) 

Азтæ, 6, цæй диссаг ыстут, азтæ! 
Дуджы хъысмæт, адæмы конд ивут. 
Къордгæйттæй нæ, зæрдæты æвастæй, 
Зæронд лæгты рæнхъытæм ыссивут... 
Хетæджы фырт, лæдзæгыл æнцайгæ, 
Рахызт кæртмæ райгуырæн хæдзарæй. 
Хæхты уындæй та йæ зæрдæ райы, 
Нал исы йæ цæстытæ уый Нарæй. 
Уайтагъд ыл æрбамбырд ысты адæм,— 
Уыдонæн уый се ’стъалы, сæ хур у. 
— Цæй, цы лæууæм? Иучысыл æрбадæм, 
Æмæ мын уæ хабæрттæ фæдзурут. 
Райдыдтой ныхас кæнын фæд-фæдыл, 
Зарæгау сæ иуæй иннæ исы: 
— Ахуыдта нæ Стыр Уырыс йæ фæдыл, 
Сиу нæ кодта Стыр домбай Цæдисы. 
— Нæ, нæ тох бынтон æнцон нæ уыдис, 
Сау ингæн нæ тынг бирæты айста. 
— Фæлæ н ’адæм айнæгау лæууыди, 
Æмæ й ’амонд знæгты къухтæй байста. 
Стæм нæ цардæн хицæуттæ нæхæдæг. 
Рухс нæ фæндаг Кремлы цæхæртæй... 
— Бузныг, бузныг. Азилон мæхæдæг, 
Дугъон бæхау рохтæ тоны зæрдæ. 
60 

Æмæ рараст зæронд Къоста Нарæй, 
Уый йæ фæндаг тыгъд быдырмæ дары. 
Мæнæ йæм æртахти хохæй зарæг, 
Сагъдау баззад... Зарæгимæ зары. 
Уыцы зарды цас циндзинад хъуысы,— 
Авд æвзагæй комы атахт зæлгæ. 
Фиййау кæд йæ рагон цард нæ мысы, 
Уæд цæуыннæ рухс кæна йæ зæрдæ. 
Комæй рахызт. Мæнæ разынд Садон. — 
Ног Иры æвидигæ хæзнадон. 
'Нкъуысынц кæмттæ, ризынц айнæг хæхтæ, 
Шахттæй хъуысы арвнæрдау гæрæхтæ. 
Азылди Къоста Ызджыд, Мызурыл, 
Кусджытæм лæмбынæгæй фæхъуыста. 
Гъестæй уæд дзæвгар фæбадти дурыл 
Æмæ сын сæ хъуыдытæ фæфыста. 
Бæлццон та фæуырдыг кодта комы, 
Фæндаг æй къæдз-мæдзы рæтты хоны. 
Рог машинæ ’рлæууыди йæ цуры, 
— Сбад зæронд лæг, — ’взонг лæппу йæм дзуры. 
— Бузныг, лæппу, де’рхъуыды, дæ уагæй, 
Фистæгæй цæуын мын у æнцондæр. 
— Уый та куыд? Нæ Иры баззад рагæй 
Кад æмæ лæггад кæнын зæрондæн. 
61 

Сбадт Къоста æвзыгъд шофыры фарсмæ, 
Æмæ згъорынц машинæйы размæ. 
Мæнæ ’рхæццæ тыгъд быдырмæ уайтагъд, 
Шофырæн зæрдæбын салам радта. 
Рахызти. Нæ бæлццон дарддæр араст, 
Мæнæ иу ран стыр дамгъæтæ бакаст: 
«Хетæгкаты Къостайы номыл колхозы правлени» 
— Уый мæ номыл колхозы правлени?.. 
Цымæ циу? Лæмбынæг æй куы фенин. 
Стыр æмæ рæсугъд хæдзармæ бацыд, 
Къултыл конд нывтæ, плакаттæ — алцы. 
Чи нымайы, чи фыссы цыдæртæ, 
Хицæн уаты бады сæрдар уæртæ. 
Вазыдтой цытджын фыссæг Къостайы, 
Æмæ йæм хъæбыс кæиыимæ уайынц... 
— Цом, ныр та нæ зæххытыл фæзилæм, 
Æмæ фен, нæ фосмæ, зад хуымтæм куыд зилæм. 
Диссæгтæн кæрон, нымæц дæр нал и: 
Фосы дзугтæ цъæх кæрдæгыл хизынц. 
Мингай мæргътæ аленк кæнынц малы, 
Нартхоры хуым — ’гас быдыры фидыц. 
Уый фæзылд æппæт Ирыл йæ фæндиаг: 
Уыд Беслæны, Арыхъы бæрзæндтыл, 
02 

Ракодта Дыгургомыл йæ фæндаг, — 
Ллы ран дæр—зад хуымтæ, дыргъдæпæ. 
Баизæр, фæтулы хур фæсрагъмæ, 
Иры фыссæг горæтмæ æрбацыд. 
Горæтгæрон иу фæзы йæ размæ 
’Васт фæци бæрзонд æмæ егъау цырт. 
— Цымæ чи у? Уый мæхи цырт куы у!.. 
Чи йæ скодта? Фыстытæм нымдзасти: 
«Хетæгкаты Леуаны фырт 
Къостайæн Советон хицауадæй». 
— Ног хицауад! Ног дуне, Советон, 
Абон дæ мæхи цæстытæй федтон. 
Бафæллад Къоста цæуынæй абон, 
У йын ныр фæллад уадзыиæн афои. 
Ирыхъæуы хорз хæлæртты мысы, 
Уыдонмæ æркæндзæнис йæ фысым. 
Музейæн куыд ацæуа йæ рæзты!.. 
—- Фенон сæ, цымæ цытæ ис ам та!.. 
Ам йæ цард æвдыст цæуы æххæстæй. 
Стыр къултыл — йæ конд нывтæ, йæ къамтæ... 
Рацыди, æрбадти дурыл кæрты, 
Горæт— армытъæпæнау—йæ разы. 
Мæй сындæггай ленк кæны йæ сæрты, 
Рог дымгæ йæ алывæрсты хъазы. 
03 

АРАЗÆГ ДÆХЦИ 
Йæ нуарджын фидар къухтæй къулыл 
Фæстаг дур сæвæрдта Дæхци. 
Чъырызмæстæй æркалдта дурыл, 
Æмæ йæ кадджын куыст фæци. 
Куыста Дæхци æнтæфы, миты, 
Нæ зыдта иу бон дæр фæллад. 
Æмæ йæ пенсимæ æрвитынц, 
Цæмæй йæ фæллад уадза ’нцад. 
* * 
Нæ кусджытæ цæрынц æмзондæй 
Ис се ’хсæн алкæддæр æгъдау: 
Куы цæуа пенсимæ зæронд лæг, 
Уæд ын фæдæттынц иумæ ’гъдау. 
Ныр дæр та аразджыты клубæй 
Куы хъуысы кусджытæн сæ цин: 
64 

Цæуы сæ астæуæй рæсугъдæй 
Йæ фæллад уадзынмæ Дæхци. 
Æмæ йæ иузæрдон хæлæрттæ 
Йæ куысты тыххæй дзурынц ам: 
— Дæхцийы хорзæй мах зыдтам,--* 
Кæнынц ын номарæн лæвæрттæ... 
Цæуы сæхимæ, рог — йæ уæнгтæ, 
Хæссы йæ халас сæр бæрзонд. 
Дæхцийæн ацы райдзаст уынгты 
Сты бирæ хæдзæрттæ йæ конд. 
Миййаг тыхджын дымгæ куы ’взида, 
Нæ фезмæлдзысты нæ, уæддæр — 
Дæхцийы конд хæдзæрттæ фидар 
Лæудзысты коммунизмы дæр. 
5 Афтæ райгуырд зарæг 65 

ФЕМБÆЛД СЕРГОИМÆ 
Ныллæг хæдзары, хохаг уаты, 
Фæздæггæнаг къонайы раз, 
Зæронд лæгтæ æмбырдæй ч бадынц, 
Æмæ сын бацайдагъ ныхас: 
Фыдæлтыккон хъæдын дзывырæй 
Куыд кодтой хус гæппæлтæ хуым, 
Куыд-иу уад зæхмæ хид цыхцырæй, 
Уæддæр-иу хор куыд нæ зад уым. 
Æххуырсты æлдæрттæм æнусты 
Куыд æрвыстой тыхстæй сæ цард.« 
Сæ ныхæстæм лæмбынæг хъусы 
Серго — зынгзæрдæ комиссар. 
Уый зонынц Иры хъæуты алкæм; 
У Партийы æхсарджын фырт, 
Æмæ йæм уымæн цæуынц адæм, 
Цæмæй йын фехъусой йæ дзырд» 
6в 

...Æрхылди фахсы зул-мул фæдтыл 
Мæхæмæт лæдзæджы фæрцы. 
Мурат —чысыл лæппу, — йæ фæдыл, 
Гæпгæнгæ, дурæй-дурмæ цыд. 
Фæуырдыг кодта нарæг комы, 
Дæлдæр, бæрзонд хохы фæстæ, 
Сæ фæндаг бауайдзæни доны, 
Æмæ сæ фысым уæд — хæстæг. 
Æрцыди зæронд лæджы хъустыл 
Хæххон фиййæуттæн се ’нкъард зард. 
Уый зарæгмæ бæстон ныхъхъуыста, 
Лæууыди саби дæр æнцад: 
«Фос нæм, зæгъ, бирæ бæргæ ис, 
Фæлæ сæ афтид — нæ къæбиц. 
Махæн сты уыдон — зæрдæниз, 
Не’лдæрттæн уыдои — сæ бæллиц. 
Алыбон айнæг къæдзæхтыл 
Зилæм мах, зилæм сæ фæстæ, 
Уасынц хæфсытæ нæ къæхтæй, 
Никуы стæм, никуы, æфсæст дæр. 
Райсом зæрин хур ыскæсдзæн, 
Байтаудзæн бæстыл йæ тынтæ. 
67 

Амонд нæм йемæ æрхæсдзæн, 
Ферох уыдзысты нæ зынтæ!» 
Мæхæмæт фæндаджырдæм азылд, 
Муратмæ сдзырдта: «Дарддæр цом!».., 
Чысыл фæстæдæр хъæу дæр разынд, 
Сæ фæстæ аззад нарæг ком. 
Серго дзырдта: куыд айхъуыст дардыл 
«Аврорæйы» нæргæ гæрах, 
Æмæ куыд ныккалди бындзарыл 
Зæронд дуджы æмбыд гæнах... 
Сындæггай дуары къуырцц-къуырцц райхъуыст, 
Йæ дзырд фæурæдта Серго. 
Муратимæ Мæхæмæт бахызт, 
Æрлæууыдысты дуаргæрон. 
— Ныххатыр кæнут, мæнæ адæм,— 
Ысдзырдта зæронд лæг сындæг, — 
Нæ цытджын Ленинæй, дам, ардæм 
Æрцыди амондхæссæг лæг.— 
Хæстæгдæр бацыд уый Сергомæ, 
Æмæ йæм уарзон цæстæй каст. 
Æмæ йын райдыдта æргомæй 
Уæд дзурын судзгæ риуы маст: 
68 

— Кæд фæуыдзæн æлДæртты хъал бон? 
Кæдмæ уыдзыстæм афтæ ’фхæрд? 
Æрвылаз нын æвирхъау хъалон 
Нæ ис, нæ хор фæвæййы хæрд. * 
Куы тох кæнæм нæ рад, нæ кадыл,— 
Ыссарæм уый тыххæй мæлæт. 
Раст афтæ уыд, цы дзурон дардыл, 
Мæ иунæг хъæбулы хъысмæт. 
Сæрæн уыди мæ фырт, нæ уарзта 
Æввонгхорæй æрвитын цард. 
Æлгъыст, мæнгарддзинад нæ барста, 
Цагъардзинад æм каст æгад. 
Æмæ дын иухатт хъæуы астæу 
Хуыздæр кафыныл ерыс цыд. 
Мæ фырт кæй фесгуыхти къæрцц хъазты, 
Уый хъалты зæрдæмæ нæ цыд. 
Æмæ сæ къухты фыдтæ хордтой, — 
Кæй разынд уыдонæй лæгдæр. 
Йæ размæ бабадтысты къордæй 
Æмæ йæ барвыстой мæрдтæм. 
Йæ бинойнаг æй бирæ уарзта, 
Йæ зæрдæ йын æфхæрдта маст. 
Æмæ йæ сау ингæн фæхаста 
Яæ уарзон мойы фæстæ ’васт. 
69 

Сæ хъæбулы сын цалдæр азы 
Мæхи сывæллонау хæссын, 
Нырма æнæмæтæй уый хъазы, 
Фæлæ ныр уымæн дæр тæрсын. 
Цæуæм, дам, ног дугмæ хæстæгдæр, 
Куы дзурынц, уый, дам, нал у дард. 
Фæнды мæ базонын, фæстæдæр 
Куыд уыдзæн дзыллæтæн сæ цард... 
Сергомæ саби бацыд цадæг, 
Йæ дæларм балæууыд æнгом: 
Уый каст Къостайы «Балцы зарæг», 
Хъуыста лæмбынæгæй Серго... 
Серго та айнæг хохау слæууыд 
Æмæ та дарддæр уæд дзырдта. 
Дзырдта нæ адæмы цы хъæуы, 
Куыд уыдзæн ног заманы цард... 
...Фæпырхи сау мигъ. Хæхтыл дардæй 
Сæуæхсйды цæхæр ыссыгъд. 
Æмæ йæ судзгæ тынты артæй 
Мæйдар æхсæв, фынау, фæлыгъд. 
70 

САСТ ХЪАМА 
(Поэмæ) 
Куыд мæйрухс та у, о, ацы æхсæв? 
Зæхх мæйы цырагъ йæхимæ ’риста. 
Хъазыбегæн та нæ хæхты æхсæн 
Йæ сæры тенка æрттивы ’взистау. 
Сæрдыгон дымгæ хохыл ныдзæвы, 
Ныр нал азæлы фиййауы уадындз. 
Æвæдза, ахæм рæсугъд æхсæвы 
Кæй бон бауыдзæн æнцад фæбадын! 
Сæ кафæн фæзмæ æнæхъæн зиуæй 
Æгас хъæубæстæ æрбамбырд та сты. 
Æрцагъта фæндыр — æвзыгъд фæсивæд 
Æркафыдысты къæрццæмдзæгъд хъазты. 
Рæсугъд Замирæт лæппуты рæзты, 
Йæ мидбыл худгæ, цæрдæг æрсиры, 
Цырддзаст Астемыр чызгайы фæрсты 
Йæ къахы фындзтыл тымбыл ныззилы. 
71 

Астемыр куы у æвзонг агроном, 
Хъæууон дохтыр у уæздан Замирæт, 
Нæ хъæуы намыс, нæ хъæуы цæсгом — 
Цы хæрзконд ысты, фæцæрой бирæ! 
Гъестæй кæсгон цагъд æнæхъæн комы 
Фæхæссы дымгæ, нæргæйæ, уæртæ. 
Уæзданæй кафынц дыууæ уарзоны, 
Фæсивæд зарынц фæндыры зæлтæм: 
«Нанайы рæсугъд, сызгъæрин хурау, гъей, 
Æвзонг зæрдæйæн цæй адджын фæдæ, гъей^ 
Ирон фæндырæй цæй дзæбæх дзурыс, гъей, 
Чызгайы сагъæс, чызгайы фæндтæ, гъей! 
Зæлдаг сыфтæртæ бæлæсты хихтыл, гъей, 
Куыд дзæбæх дзурынц сыбар-сыбурæй, гъей. 
Усгур лæппутæ, цы кæнут джихтæ, гъей. 
Куынæуал цæут чызгайы цурæй, гьей»... 
Куы фесты кафт, уæд Замирæт барæй 
Йæхи фæкодта бæласы аууон: 
— Уæдæ цы ’рбаци нæ мæргъты балæй 
Мæ урс дæллагхъуыр, мæ сауцæст бæлон? -* 
Зæгъгæ, Астемæ йæ зæрдæ дзуры,— 
Йæ алывæрстæм кæсы йæхæдæг. 
Ыссардта мæнæ йæ хурты хуры, 
Фæуад йæ цурмæ... 
Зами — нырхæндæг. 
72 

— Цы кодтай, Зами, цæмæн нынкъард дæ?* 
Цæмæн фæрысти дæ зæрдæ афтæ? 
Рынчын, миййаг, дæ, æви фæллад дæ? 
Разы кæд нæ дæ, миййаг, нæ кафтæй?* 
Фæлæ Замийæ ныхас нæ хауы, 
Тыхсы цæмæндæр йæ æвзонг зæрдæ. 
Йæ къахы фындзæй кæрдæг фæлгъауы, 
Йæ пух æнгуылдзтæй сыфтæр æууæрды. 
— Замирæт, мæ ныфс, мæ уды цинад, 
Чындзæхсæв, мæ хур, чындзæхсæв хъæуы!! 
Цы сусæг кæнæм нæ уарзондзинад, 
Уæддæр æй иууыл куы зонынц хъæуы? 
Замирæт худгæ Астемæ скасти, 
Æфсæрмдзæстыгæй фæсырх йæ цуры. 
Уый ацы дзырдтæм æнхъæлмæ касти, 
Йæ мидбылты сæ сындæггай дзуры: 
«Замирæт, мæ ныфс, мæ уды цинад, 
Чындзæхсæв, мæ хур, чындзæхсæв хъæуы!' 
Цы сусæг кæнæм нæ уарзондзинад, 
Уæддæр æй иууыл куы зонынц хъæуы?» 
Астемæ фехъуыст Замийы ныхас: 
— Æрбацæуæнт нæм дæ минæвæрттæ! 
— «О, бузныг, бузныг*, — йæ рухс цæстæнгасг 
Æвзыгъд лæппуйæн уæд дзуапп лæвæрдта 
73 

Лсте Замийы цъилау ныззылдта. 
Асте ныззарыд, Зами хъырныдта: 
«Урс доны былыл сау фæрдыг, 
Бирæ дзы уымæн банызтон, 
Урс дæллагхъуыр дæ, сау æрфыг, 
Бирæ дæ уымæн бауарзтон»... 
Астемыры фыд Тембол фæцæйцыд, 
Сæхимæ уынджы лæдзæджы ’нцæйтты, 
Бæрзонд, бæзæрхыг æртиссæдзаздзыд, 
Фæлæ ис бирæ хъару йæ уæнгты. 
Тембол æрлæууыд, ныхъхъуыста цадæг; 
Астейы зарын йæ хъустыл уайы — 
Æхсызгондзинад дæтты йæ зарæг; 
Иæ фырты цинæй йæ зæрдæ райы. 
— «Ныры фæсивæд тæхудиаг фæуат, 
Цæй бирæ зонут, цæй хъæлдзæг ыстут, 
Куы уæ бафæнда, куы уæ бахъæуа, — 
Айнæг къæдзæх дæр ысфæлдахдзыстут, 
Куыд æнæмаст у уæ царды фæндаг, 
Куыд ч хъæлдзæг ысты уæ æвзонг азтæ, 
Фæцæрат бирæ уæхи фæндиаг!»... 
Тембол сæхимæ сындæг фæрасти. 
74 

* ♦ 
Цæхæр хуры скастмæ куы нал баззад бирæ, 
Фæзындзæн тагъд хæхтыл йæ тын. 
Астемыр ма бады сæхимæ, — Замирæт 
Нæ хизы йæ сæрæй æппын. 
Йæ къæлæс æрфгуытæ, иæ худгæ цæстæнгас, 
Иæ сау-сауид дзыккуты быд. 
Иæ аив гуыры конд, йæ хæдæфсарм ныхас, 
Йæ фезмæлд, йæ æрлæуд, йæ цыд... 
Астемыры хъуыдытæ ахастой дарддæр: 
Иæ фидæнмæ хъæлдзæгæй каст... 
Йæ цæстытыл уади, нæ бæллиццаг царды 
Дыууæ æвзонг зæрдæйы уарзт... 
Темболат йæ цурмæ æрбацыд сындæггай, 
Йæ фарсмæ æрбадти æнцад. 
Цæмæн бадыс, лæппу, æнафонмæ хатгай? 
Цæмæн кæныс арæх æнкъард? 
Темболат æрхæцыд йæ хъæбулы цонгыл 
Æмæ йæм зæрдаивæй каст... 
Астемыр æфсæрмæй цы зæгъа, нæ зоны. 
Иæ хуыссæнмæ тагъд-тагъд фæраст. 
75 

* * 
Нырма Замирæт фæлгæсы уатæй, 
У гом йæ рудзынг. 
Нырма йæ рустæ Астейы батæй 
Зынджытау судзынц. 
Нырма Астейы фæлмæн ныхæстæ 
Йæ хъустыл уайынц. 
Йæ сау цæстытæ нырма сæ фæстæ 
Замийы сайынц. 
Куы ныджджих вæййы æрвон цæхæрты 
Тыбар-тыбурмæ, 
Бæрзонд бæлæсты зæлдаг сыфтæрты 
Сыбар-сыбурмæ. 
Зæронд Госгайæн — Замийы мадæн — 
Фæлыгъд йæ фынæй. 
Уый нал фæразы йæ чызджы бадтмæ 
Æнцад кæсынæй. 
— Цы кæныс, мæ чызг, цæуыннæ хуыссыс» 
Цы маст дæ домы? 
Цæуыл мæт кæныс, цæуыл мын тыхсыс, 
Зæгъ-ма, æргомæй?.. 
— Рæсугъд хъуыдытæ, бæргæ æмбарын, 
Куы ис дæ сæры, 
Фæлæ, мæ къона, ды цардæмбалæн 
Ыссар æндæры... 
76 

Сæрдыгон æхсæв та куы ныррухси бонау, 
Цъæх арвы быдырты ыстъалытæ симынц. 
Æрфынæй хæххон хъæу, фæлæ ма Темболæн 
Йæ сагъæстæ сæры кæрæдзийы ивынц. 
Темболат мæстджын у, — нæ цæуы сæ кæртæй, 
Нынныхъуырдта донау йæ риумæ йæ дзырдтæ. 
Цы кæны, уый зоны æрмæстдæр йæ зæрдæ, 
Бæрæг у йæ хъынцъым йæ ныхы æнхъырдтыл. 
Йæ сагъæс у уымæн йæ иунæг хъæбулыл, 
Йæ фæллад къабæзтæ куы бауадзы кауыг*.. 
Йæхицæн мæстджынæй цыдæртæ ысдзуры... 
Йæ дæрзæг æнгуылдзтæй йæ рихитæ дауы... 
Мыдадзын цырагъау ысбури йæ цæсгом. 
(Уый ацы æхсæвты æппындæр нæу диссаг). 
Куы байгом и ногæй йæ зæрдæйы хъæдгом, 
Зæрдæйы цæф та у кæддæриддæр риссаг! 
Йæ фыды тызмæг фыд, Дзæрæхмæты сурæт 
Сæрæгасæй слæууыди ногæй нæ цуры... 
Арв кодта гæрæхтæ, 
Цæссыг калгæ мигътæ 
Æрæмбæрзтой хæхтæн 
Сæ митын цыргъ тигътæ. 
77 

Хъæу комы хъæбысы 
Уыдта уæд йæ фынтæ, — 
Рæстæгмæ нæ мысыд 
Йæ æлгъыстаг зынтæ. 
Дзæрæхмæты та ма 
Хуыссæг дæр кæм ахста! — 
Йæ къухмæ цыргъ хъама 
Сындæггай æрбайста. 
Æнкъардæй уæлгоммæ 
Иæ уаты хуыссыди. 
Иæ мæллæг цæсгомы 
Хуызыцъыртт нæ уыди. 
«Ды дæр æй, уадз, зонай,— 
Æрцу-ма мæ размæ, 
Чысыл мæм, мæ къона, 
Æрбайхъус ныхасмæ. 
Уыныс мæ, зæронд дæн, 
Мæ мæлæт æрхæстæг. 
Мæ рухс царды бонтæн 
Фæхицæн сæ рæстæг. 
Зæгъон дын æз хъуамæ 
Цæмæн дæ ды сидзæр. 
Дæ фыд миййаг н ’амард 
Фыдрынæй, фыднизæй. 
/^ 

Уæд Хохты Алхæст æй 
Ныррæхуыста кардæй... 
Дæ фыды æрхастой 
Нæ хæдзармæ мардæй. 
Мæ фырты туг хъуамæ- 
Æз райстаин Хохтæй. 
Цæттæ уыд мæ хъама 
Фыдраконды тохтæм. 
Фæззæгæй-зымæгæй 
Нæ хæхты, нæ фæзты 
Зылдтæн æз тызмæгæй 
Мæ туджджыны фæстæ. 
Мæ маст дзы нæ райстон, 
Мæ фырт мын куыд бардзæн?Г 
Зындонмæ мæ райсом 
Йæ тæригъæд ’ппардзæн. 
Æмæ мæм Дзæрæхмæт 
Уæд радта йæ хъама, 
Фыдгулы туг зæхмæ 
Цæмæй æз ныккалон...» 
Темболы та хъуыдытæ, уылæнтау тулгæ, 
Æрхастой фæстæмæ Замирæты цурмæ: 
«Æрбацæудзæн райсом уæзданæй мæ размæ.. 
Мæ хæдзары-иу æй уындзынæн æз худгæ..» 
79 

Чысыл сывæллон нæм фæзындзæни азмæ,— 
Йæ дадзинты ’згъордзæн нæ туджджыны туг дæр... 
Цытæ дзурын?! Уымæн уæвæн нæй, мæ хуртæ, 
Куыннæ атондзысты фырмæстæй мæ фæрстæ! 
Мæ зæрдæ куыннæ фестдзæн риуы æртхутæг! 
Æрвылбон куы кæсон мæ туджджыны фæстæ! 
Æнамонд нæ кæнын æнусмæ мæ цоты, 
Мæ чындзаг нæ уыдзæн мæ туджджын мыггагæй! 
Мæ зынаргъ хъæубæстæ мыл бакæндзæн хъоды, 
Ирыстоны баззади ахæм уаг рагæй... 
Темболæн йæ цæстытæ ахгæдтой мигъау... 
Æрхауди. Йæ фæлмæст буар ауазал ихау. 
Чысыл раздæр дæр ма бæрзондæй йæ сæрмæ 
Куы худтысты стъалытæ, гъеуæд цы ’рцыди?.. 
Астемыр, Госæда дæр раз!Ъордтой кæртмæ: 
— Нæ хæдзар, цы кодтам?!.—сæ кæуын ыссыди... 
Темболат Астемыры цонгыл æнцади, 
Сындæг-сындæг афтæмæй хæдзармæ бацыд. 
Æрхуыссыд йæ уаты, фæрынчын, æрсади, 
Уый иу-цалдæр боны нæ мард уыд, нæ ’гас уыд. 
Темболатмæ æрбахуыдтой 
Хъæууон дохтыр Замирæты. 
Фыднизы уазал дзæмбытæй 
Куы ратыдта уый бирæты. 
80 

Хъæууон дохтыр æрбацыдй 
Темболатæн йæ уæлхъусмæ: 
— Цы дæ риссы? — йæ афарста, 
Фæлæ йæ уый куынæ хъусы. 
Яæ цæстытæ нæ гом кæны, 
Яæ цæсгом айкау бабури. 
Уæ иу дзырд дзы куынæ хауы, 
Яæ низ ын уæд куыд агура? 
Æруыдта йын йæ пульсы цæф, 
Яæ зæрдæмæ йын байхъуыста. 
Яæ карз низ ын уæд базыдта, 
Æмæ йын хостæ рафыста. 
Хуысгæ рынчынмæ базилын 
Сæ хъæуы уыйас чи зыдта? 
Æмæ Темболат уайтагъддæр 
Æрыгаси, æрчъицыдта. 
Куы ракасти, уæд ауыдта 
Замирæты йæ комкоммæ — 
Æмæ йын касти исдугмæ 
Æнæдзургæ йæ цæсгоммæ. 
Темболат ма æртæ боны 
Яæ сусæг хъуыды фембæхста. 
— Кæдмæ кæндзынæн хъизæмар? — 
Æмæ йæ ныхас фемæхсти: 
б Афтæ райгуырд эарæг 81 

Ныуулæфыд зæронд: — Мæ маст уæ цы ’мбæхсон, 
Дæ фыдыфыд амардта раджы мæ фыды. 
Зæххы тыххæй рауади стыр хъаугъа не ’хсæн, 
Æмæ уæд мыггагмæ «къæм бахауд нæ мыды». 
Фыдæлты æгъдæуттæн кæд ацыд сæ рæстæг, 
Уæддæр ма ныууагътой ныры онг сæ фæдтæ. 
Хылдтæн æз гæдыйау мæ туджджыны фæстæ, 
Мæ къухы нæ бафтыд мæ фæндон гъе уæддæр. 
Æз хæсты уæвгæйæ уæд иу райсом тагъд-тагъд 
Фæцæйуадтæн зул-мултæ акъоппы размæ. 
Фæкастæн, æмæ дын мæ комкоммæ къахты 
Мæ туджджын гуыбыр-гуыбыр бацыд мæ размæ... 
Нæ къухты нæ хотыхтæ фидар нылхъывтам, 
Нæ цæстæнгас скодтам кæрæдзимæ фаттау. 
Мæ джебогъы бырынкъ йæ комкоммæ ’рттывта, 
йæ топпы фындз уый дæр мæ риумæ ныддардта: 
Лæууыдыстæм акъоппы цавддуртау иумæ, 
Хæстонтæ стæм, уый дæр нæ исдугмæ ферох... 
Мæ туджджын йæ хæцæнгарз айста мæ риуæй, 
Æз дæр уæд фæзылдтон фашистмæ мæ джебогъ. 
Мæ фондзæхстон та мын ныууыгъта мæ уæнгтæ, 
Мæлæтмæ та барвыстон иуы фашисттæй. 
Мæ туджджыны фарсмæ нæ хæстон фæндæгтыл 
Фыдгулæй нæ адæмы судзгæ маст истон. 
82 

Рьеуæдæй, мæ хуртæ, куы азгъордтой азтæ, 
Бынтондæр мæ байрох мæ туджджыны аххос. 
Фæлæ та мын иубон (дæлдзæх фæуа, уастæн!) 
Мæ судзгæ маст сгом кодта ногæй мæ арф нос. 
Уæ, ма уæм фæкæсæд, мæ хъæбултæ, диссаг, 
Зæрдæйы цæф та у кæддæриддæр риссаг... 
Ысдзæбæх дæн ногæй. Æфсæрмы нæ кæнын, 
Уæ не’фсин! Чындзæхсæвмæ ракæ бæгæны! 
Мæнæ Темболаттæм хъазтмæ 
Райдзастæй адæм цæуынц. 
Уыдон Замирæты ’рхастой 
Æмæ чындзæхсæв кæнынц. 
Хистæртæ сарайы. бадынц, 
Минасæй фынгтæ сæттынц: 
Гаджидау иууылдæр нуазЫнц, 
Дзагдар сæм ногæй дæтты. 
Рахастой ногæй бæгæны, — 
Къусты куы кæны сæр-сæр. 
— Баназут, расыг нæ кæны, 
Стæй дзы нæ фæрисдзæн сæр. 
83 

Кæртастæу гауызау нæууыл 
Стынг и къæрццæмдзæгъдæй хъазт. 
Цæстытæ иу ран кæм лæууынц,— 
Уарзæттæм скодтой сæ каст. 
Лæппутæ къахфындзтæ садзынц, 
Портийау хауынц хæрдмæ. 
Дымгæ æрæнцой нæ уадзы 
Фæндыры аив зæлтæ: 
— Цæй, чепена акæнæм, 
Ой, чепена, 
Цæй, иучысыл ахудæм. 
Ой, чепена... 
— Уæлладжыры Зилахар, 
Ой, чепена, 
Мойгæнæджы хал ахæр, 
Ой, чепена. 
Рахиз къахæй чепена, 
Ой, чепена, 
Галиу къахæй чепена, 
Ой, чепена. 
Нозты ныхмæ 
Ой, чепена, 
Фæлæ йæ нæ 
Ой, чепена. 
84 
тох кæныс, 
рох кæныс, 

Де ’мбалмæ-ма æрбакæс, 
Ой, чепена. 
Дæлæ-уæлæ йæ дарæс, 
Ой, чепена. 
Рахизырдæм чепена, 
Ой, чепена, 
Галиуырдæм чепена, 
Ой, чепена. 
— Чындзы-ма рахонут ардæм-— 
Райхъуысти хъазтæй ныхас. 
— Арфæ йын ракæной адæм, 
Уымæ у не ’ппæты каст. 
Рахуыдта ’мдзуарджын йæ хойы,— 
Чызгæн йæ цæсгомыл — цин. 
Уымæй ныртæккæ, нæ зонын, 
Аив, хæрзконддæр цы и? 
Хъазынц хæрдгæтæ йæ худыл, 
Къаба дæр калы тæмæн. 
Сау-сауид цæстытæ худынц, 
Даргъ æрфгуыты бын фæлмæн. 
Фæндыр та ногæй æрцагъта, 
Зардимæ æмдзæгъд ысиу. 
Рахызт, йæ къахфындзтæ ’рсагъта 
Лæппуты цырддæртæй иу. 
85 

Сиры Замирæт йæ разæй, 
Раст цыма денджызы хъаз... 
Хистæртæ рахастой нуазæн, 
Чегъре фæурæдта хъазт. 
Рацыд Темболат, йæ къухы 
Згæхæрд хъамайы зæронд. 
Цинæй йæ цæсгом ныррухси,— 
Хорз адæм, хъуамæ зæгъон: 
Уарзон адæймаг нæм, мæиæ, 
'Рбавæрдта амонды къах. 
Хохтимæ, зонут, уæхæдæг, 
Туджджынтæ уыдыстæм мах. 
Ацы сау хъама мæм радта 
И ’адзалы размæ дада, 
Æмæ, йæ удисгæ, загъта, 
Не’знаг куыд æрцæуа мард. 
Фæлæ нæ ныккалдта хъама 
Зæхмæ нæ «фыдгулы» туг. 
Абон та аивта заман, 
Абон æндæр у нæ дуг.— 
Зæронд лæг асаста хъама, 
Иуварс æй фехста æваст... 
— Ацæгъд-ма, сау рæсугъд, хъуамæ 
Ма уа нæ зæрдæйы маст! 
86 

...Кафыд Тембодат уæзданæй, 
Стынг та и кæстæрты зард~. 
Скъæфта йæ фæрныг хæдзарæй 
Рог дымгæ цнндзннад дард. 
87 

ЧИНЫДЖЫ ИС: 
Суадон 3 
Нæ уынг 5 
Ничи стондзæн уый 7 
Афтæ райгуырд зарæг 8 
О, мæ Ирыстон 10 
Дыргъдон . /: 12 
Дзул 13 
Базары 14 
Гауыз 15 
Фæллойбон 16 
Быдыры .......*. 17 
Хъæууон куырой. 18 
Цъæййаг нывтæй 19 
Геолог. . 20 
Нæ быдыр 21 
Хæхтæ мын дзырдтой . . 23 
Ног фæндаг * . 25 
Кæрдæг 26 
Дидинæг 27 
Фæндараст 29 
88 

Нæ уарзон горæт Сочи 30 
Мад æмæ сывæллон 32 
Хæдзары фæндыр 36 
Стъалы 38 
Тъизæг 39 
Тузары бинонтæ 40 
Арфæ 42 
Мæй мæм мидбылты цы худы? 44 
Нæ комбайнер Зарæ 45 
Иемæ цæрын замана 47 
«Цалдæр мæйы сау сæрыхъуын хаста> . . 49 
Дæрзæг ныхæстæ 51 
Хор хæрджытæ 53 
Хъæлдзæг куплеттæ нартхорыл 54 
Скульптор 56 
«Ирон фæндыр» 57 
Сæдæаздзыд Къоста 59 
Аразæг Дæхци 64 
Фембæлд Сергоимæ 66 
Саст хъама (поэмæ) ... 71 

Гиго Николаевич Цагараёд 
ТАК РОДИЛАСЬ ПЕСНЯ 
Редактор А. И. Царукаев 
Художник. У. К. Кануков 
Техн. редактор Е. У. Датриева 
Корректор С. Гутиева 
Сдано в набор 23-111-1960 г. Подписано 
к печати 29-1У-1960 г. Формат бумаги 
60х841/32. Печат. листов 2,615. Учетно- 
изд. лист. 2,11. Зак. № 1086 Изд. № 43. 
Тираж 1000. ЕИ 00853. Цена 2 р. 0,5 к. 
Северо-Осетинское книжное издатель- 
ство, г. Орджоникидзе. пр. Сталина, 11. 
Республиканская лйикная типография, 
г. Орджоникидзе,<- ул. Джанаева, 20. 

