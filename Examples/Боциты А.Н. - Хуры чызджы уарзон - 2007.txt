Боциты 
Алыксацдр 

Боциты 
Алыксандр 
æмдзæвгæтæ 
Дзæуджыхьæу 
2007 

84(2Рос-Осе) 
Б-87 
Боциты А. 
Б-87 Хуры чызджы уарзон - Дзæуджыхъæу: 
Ир, 2007 - 95 ф. 
Боциев А.Н. 
Возлюбленный дочери Солнца 
Это псрвая киига - рсзультат сорокалстнего тру- 
да - очснь трудолюбивого, талантливого и трсбова- 
тслыюго к художсствснному слову иоэта Боциева 
Алсксапдра. Лсйтмотив стихов - философское раз- 
мышлснис над мирозданисм, любовь к своим корням 
и трсвога за родной язык, за те обычаи, которые нуж- 
ны младшсму иоколснию как воздух. Лиричсский гс- 
рой стихов покорсн той всличсствснпой красотой, ко- 
торую создало Солицс - Всликая Мать вссго живого. 
Б ™™™27}7 19-07 84(2Рос-Осе) 
М131(03)-07 ч ’ 
© ГУП РСО—Алания «Издательство «Ир», 2007 
© Боциев А.Н., 2007 
15ВЫ 5-7534-0398-0 © Г.З.Чеджемты, оформление, 2007 

КЪÆСÆРЫ ЗАРÆГ 
Зæрин Хур! Де ’хсæрдзæнтæ кал 
Мæ гыццыл рухс Иры бæстæмæ! 
У хъæлдзæг хърихъуппыты хал - 
Ыздæхынц Хуссарæй фæстæмæ. 
Сæнтты хæдбар зилдух æрдзон 
Хуындзау нæ мидæрвтæм ивылы, 
Къæсæры зарджыты æхцон 
Хæссы бæрæгбоны ызгуылы, 
Æнæрхъæц бæлæстæ тæлфынц, 
Ысгаргæ, арварæнты дард цъæх, 
Цыма кæмдæрид хъæр кæнынц 
Сæхи мæргътæм: «нæхимæ ратæх!» 
Тагьд хъæд æрдзæ милуаны бæрц 
Йæ хихтыл ног ахстæттæ сисдзæн, 
Цæрыны бацæуынæй æрдз 
Æвæрдзæн ронгзæлты фæдис-цæм. 
О ацы цалх-афæдзы рад! 
Дæ хурцæгтыл цы дæ? Цы цинад? 
Зæгъы мын: «Рухс Дуне дæн! Цард! - 
Зæххон фарны æнусондзинад!» 
5 

ТУЛДЗ БÆЛАС ХУРÆН 
Ыстыр бузныг, мæ рухс бæллиц - æрвон! - 
Цъæх талайæ дæумæ хи ’вæзтон æрдзы. 
Кæд дæм нæ баци сæххæссын мæ бон, 
Уæддæр ысдæн хъæддых бæлас дæу фæрцы. 
Æмæ цæры мæ уидæгты дæ ад, 
Æмæ мыл цас ныккæлы уад тыхджындæр, 
Æз зарын уыйас дзагдæр хъуырæй: «Ца-ард! 
Ды та кæныс мæ дунейæн адджындæр! 
* * * 
Бон нæм боны йе ’нтысттæй æмбулы, 
Кадджын Ир - нæ фæллæйтты дыргьдон... 
Уæлæ хæхты фæстæмæ фæтулы 
Фæззæджы сырхфарс фæткъуыйау бон. 
Цардимæ куыннæ худон йæ уындæй! 
Хъалæй йæм куыннæ хæссон мæ сæр, - 
Уыцы фæткъуы м’адæймагон тынтæй 
Хидкалгæ куы ахуырстон æз дæр ?! 
6 

ИРЫ ЗÆРДÆ 
«Уалдзæг!», «Уалдзæг!» - базмæлыд мæ цæрæн. 
Хурмæ хауы сонт амæндты хъæр. 
Фестъæлфгæ Поэзийы уæлтæмæн 
Акалдта зынг рæнхъытæй цæхæр. 
Æмæ гимнау æрвты нæрын хъуысы, 
Мигътæ ’фсадынц цин-куыдæй сæхи. 
Буц уазæгмæ, арвæрдыны хуызы, 
Иры зæрдæ сæвдыста йæхи. 
СÆРДЫГОН ÆХСÆВ ХЪÆУУОН КÆРТЫ 
Бакодта йæ хъарм базырты бын 
Карк йæ фынддæс хуры. 
У къæрцхъус йæ лæппынтыл йæ фын, 
Афтæ цыма дзуры: 
«Мацы ’рцæуæд!.. Аудæг мыл ут, 
Æхсæвы сыр-сыртæ... 
Къы-з-з-з, мæ цъиутæ, афынæй мын ут, 
Ма кæнут зыр-зыртæ!..» 
Стъалыты ’хсæн, цъиуджын каркау, Мæй, 
Дунетæм къæрцхъус у. - 
Тауы æрдз йæ хæрздæфтæ фæрнæй, 
Раст, цыма, æнгуз у. 
7 

АГРЕССИВОН ГАЛ 
«Æз богьа дæн, - загъта нæ гал дæр, 
Мæ цард у «сырх»-ы ныхмæ тох. 
Æрмæст мын гъе уый у æмбал дæр, 
Кæй хонынц куырм фыдæхы богъ. 
Кæнын æз æрра, агрессивон 
Мæ цæсты уæнгæлæй - «сырх»-æй. 
Сырх исты мæм маргау æрттива! - 
Йæ бæсты мæ аргæвд хырхæй!..» 
... Бæгуыдæр! Испанийы богьты 
«Хæрзмыггагæй» махмæ дæр ис! 
Уынæм сæ нæ «сырх»-имæ тохты, 
Нæ гал дæр сын бамбал! - «Фæдис!» 
ПАРНАС-ХÆХТЫ БÆЛЦЦОНÆН 
Мæйдары, зæгъынц, диссаг у хæрæг: 
Æдас цæуы хæххон тæссаг фæндæгтыл. 
Æмæ, дам, уæд, куырмæджы балцы лæг, 
Йæ раздзæуæгау, баууæнды хæрæгыл. 
Хъуыдыджын хæрæг уаргъимæ цъындæй 
Цæуы тæссæртты, мæнæ цыма - боны. 
Йæ бæлвырд цыды иу къуыхцы дæр нæй, 
Зынтыл хъæмæ йæ хицауы æрхоны. 
Æмæ куы ссары йе ’хсызгон къæсæр 
Мæгуыр бæлццон, йæ уд хæсгæ йæ къухы, 
Фырцинæй уæд йæ цъæх хæрæджы сæр - 
«Æрхæццæ стæм!» - йæ хъæбысы ныттухы. 
8 

... Поэт, ды та Парнас-хæхтыл цæуыс!- 
Уый мидæфсармæн ахæм фыдтыл балц у, 
Мæлæт нын кæм у хъихъоты æххуыс. 
Æмæ-иу дзы хæрæджы фæдыл ма цу. 
ÆНÆХИН ДЗУАПП 
СОНТ ЧЫЗГАЙÆН 
Хъал къыленц усгуры къахта: 
«Хатын - дæ уды мæм хур ис. 
О, фæлæ буцдæрæн, - загъта, - 
Цæй-ма, цы номæй мæм дзурис?.. 
Фестадтæ гъа ныр дæ бонæй, 
Кинотæм-иу мæ куы хонис, - 
Дзурис мæм «стъалыйы» номæй 
Æви мæ «уарди»-иу хонис?» 
Лæппу йын: «О чызг, мæ зæрдæ, 
Ма мæм фæхъыг у дæ хъалы. 
Диссаджы уарди бæргæ дæ, 
Фæлæ нæма дæ ыстъалы. 
Стъалы нæу афтид рæсугъдæй, 
Уыцы ном не ссарынц сонтæй, - 
Уый тыххæй хъуамæ ныххудай 
Фарны хъуыддæгты бæрзондæй». 
9 

САУМÆР ХУЫМ МЫН 
АФТÆ ДЗЫРДТА 
Уæйгуытæ, дам, се ’ндон æрмтты 
Сой мæнæй лæмæрстой... 
Йемыдзаг у ацы аргъау 
Тынг гæды ныхæстæй! - 
Нæй мæнæй гуымиры хуызы, 
Уыимæ - лæварæн, 
Ницавæры домæн тыхтæй 
Сойы ’ртах лæмарæн. 
Æз бæгуыдæр сойы мад дæн, 
О, фæлæ, зæхкусæг, 
Зон, мæнмæ зæрдæйыл фæндаг 
Иунæг у йæ сусæг. 
Буц хæмпус мæ чи фæкæны 
Хидкалæн фæллойæ, 
Æз æрмæстдæр уый бафсадын 
Фæззæджы мæ сойæ. 
10 

ÆФСУРГЬЫ АМОНД 
Хæрзхаст бæхрæгъæуттæ сæрибары фæзтыл, 
Мыр-мыргæнгæ, æнæбарджытæй дугьтæ уадзынц, 
Сæ дзæгъæл амондыл кæддæры хъал æфсургъ 
Æппын кæй не ’рвæссы, кæд уый та хатынц. 
Уый цауд, сæргуыбырæй цъæх обауыл лæугæ, 
Циу амонд, уый бынтон æндæрæй мысы: 
Цыма та, ’хсæрдзæнау, йæ сахъ барæджы бын 
Бæхджын сырх уадимæ атакæйы фæбырсы. 
Йæ мæт ын зæронд бæхгæс бамбæрста, цыма: 
Кæс-ма, фæцæуы йæм, æрлæууыди йæ цуры, 
Уырзæй йæ ’ррæвдыдта: «О, ма хъынцъым кæ, ма, - 
Зæгъгæ йæм сабыргай хæларзæрдæйæ дзуры, - 
Бæхты кæддæрон «амонд»-æй Хуыцау 
Дæ цоты бахизæд - куыд нал бахъæуой хæсты! 
Дунейы сабырыл дæ бæх-мыггаг фæлтау 
Æнæ барджытæй дугьтæ уадзæнт фæзты!» 
11 

НЫРЫККОН НЫВ 
Хæдзары иу нана сидзæрау бады, 
Усгуры къаммæ æдзынæг кæсы. 
Кæд уый йæ лæппу у - буцтæй йæ ’фсады, 
Хъуырыл æй авæры йе ’взонг ныфсы. 
Риумæ йæ ’лхъивгæ ныккæны: «Тæхуды!» 
Доны йæ цæстытæ разилы ?васт. 
Хъазæн ныхæстæ йын байдайы - схуда, 
Исты ысдзура - кæны йæ хынцфарст. 
Лæппуйыл барæй фæвæййы тæргай дæр, 
Зулмæ дзы азилы, ’руадзы йæ сæр, 
Скæугæ йæ акæны уайдзæфты хай дæр: 
«Уый бæрц мæ зынтæм куыд кæсыс уæддæр?! - 
Сау хæст кæд фæци ! Ды та ма кæмдæр дæ, 
Дардмæ нæ хатыс - куыд æнамонд дæн. 
Чи зоны, сивтай мыл азтæй дæ зæрдæ... 
Цас ма мæ уарзыс? Кæд нал уарзыс мæн...» 
... Хæдзары кардзыд чызг иунæгæй бады, 
Уарзоны ’взонг къамы буцтæй хæссы, 
Æмæ йæ афтæмæй (аив нæу - хаты) 
Исчи куы ’рбаййафа, уымæй тæрсы. 
12 

ЭТЮД ГОРКÆТЫ 
Фæуалдзæг. Апрелы хур ради, 
Æхцон тынтæй æрдзыл ивылд. 
Нæ фæтæг, (уæд Горкæты царди), 
Æд дуджы мæт дыргьдоны зылд. 
Æндзæрстой йыл раг мæргътæ зарæг, 
Цыма йæм уыдысты æмвæнд: 
«Мах не ’хсæн нæ уарзæм æнкъард лæг, 
Фæуадз, Ильич, иу цъус дæ мæт!» 
Фæтых ыл сæ «домгæ» цагъд: - Ленин 
Æрлæууыди. Бæлæстæм худт: 
«Кæцæйты мæм зарут - куы фенин, - 
Ысдзырдта, - цы хъæлдзæг ыстут!..» 
Рад мæргъты ’хсæн æрдзы хъæбысы 
Æмæ йæ поэтау, хъæлæкк, 
Æмдзæвгæ æрфæндыд ныффыссын, 
Фæлæ йын нæ уыди рæстæг. 
Æмæ та йæ сагьæсты ацыд 
Зæххонты сæраппонд, цæмæй 
Кæрæдзийыл Дуг æмæ уалдзæг 
Тыхджындæр ысбæтта фæрнæй. 
13 

ЗЫМÆГОН НЫВ 
Фæсдзæгатæй калы бырдæн 
Кæрты аууоныл йæ рыг. 
Тутайыл мæ рудзынджы ’рдæм 
Бады сырддонцъиу, нындзыг... 
«Уæ мæ дзиба, у дын ихæн, 
Уазалæй дæ уд ныцъцъæх... 
Афонмæ ды дæр дæхицæн 
Зарис хъарм бæсты дзæбæх. 
Ам куыд баззадтæ сæлынмæ, 
Хуссар афтæ дард куы нæу?! 
... Æви истæмæй тæхынмæ 
Æрдз фæхъулон кодта дæу?..» 
Дзиба мын куыд зæгъы уæртæ: 
«Базыртæй нæ кæнын хъаст, 
Фæлæ а-зæхмæ мæ зæрдæ 
У цыдæр æндæхтæй баст». 
«У тæппуд сырддонцъиу», - дзурынц, 
Уый та, никæцы хъызтæй, 
Никуы бакуымдта фæсурын 
Адджын райгуырæн бæстæй. 
14 

НАНАЙЫ ЗÆРДÆ 
Лрын дзы, сæ хъæбултæ хæсты кæмæн 
бабын сты, уыцы нанаты ном. 
Ныр цалæймаг аз рацыд хæстæй, 
Фæлæ!.. Цы хъыг ма хæссыс, о цард! - 
Хъæбултæм уæлмæрдтыл ныхæстæй 
Нымпылди саударæг ирон мад. 
Мæгуыр, йæхи цæссыгтæй бакуырм, 
Уæддæр, бынбаййæфты азары, 
Нæ халы уал азмæ йæ ахуыр - 
Куырмæй дæр уæлмæрдтæ ыссары. 
Йæ сау хъыг цыртытæн лæггад у. 
Йæ рисмæ - «О, нана!..» - фæризынц... 
Гъе афтæ æрдз æвдисы мады - 
Трагедиты хъыгагдæр фидыц. 
Æмæ тырысаты пæр-пæрмæ 
Æнус цынæ бæрæгбон хъуыса, - 
Нанайы дунейы хæд сæрмæ 
Хæст дардзæн саударæн тырыса. 
- Мæ дуджы ног фæлтæр! Уæ бæрны - 
Хæст ногæй не ’руадзын. Уæ хæсæн 
Уынут Сабырдзинады фарны 
Нанайы саударæн кæлмæрзæн! 
15 

ЛЕГЕНДÆ 
Уыд хабар фыдæстонг заманты - 
Куы нал кодта маст хойраг мастад: 
Уырыссаг æнахуыр бæлццон лæг 
Цæуынтæй йæ фæндагыл бастад. 
Цыдис уый æххормæгты хъæуæй 
Æххормæгты горæт Мæскуымæ. 
Цыд хъавгæ - уыдис, цыма, растдæр 
Дунеты хуыздæр хæзна уымæ. 
Йæ аргъмæ нæ райстаид ницы, 
Æнхъæлдта: «Кæцæй йын ис аргъ дæр! 
Къæрныхæй йын фыны дæр тарсти, 
Тъыста-иу æй роны куыдарфдæр. 
Уый лæгмæ йæ сусæггаг... дзул уыд, 
Хæзнайау æй Ленинæн хаста, 
Йæхæдæг та балцы фыдбонтыл 
Йæхи стонг кæрдæджытæй саста... 
Тыхст дугыл йæ хургуырм зæрдæйæн 
Ильичæй зынаргъдæр нæ уыдис. 
Куы фæзынид йе стонгмæ тагъддæр 
Æд «удыхос», уый йæ фæндыдис. 
... Ныр ахæмæй уыцы фæндаггон 
Æнусмæ нæ цæстытыл уайдзæн, 
Æмæ йæм легендæйы дардмæ, - 
«Цы баци?» - нæ зæрдæ æхсайдзæн. 
16 

НÆ МАДÆЛ ХЪАЗЫЛ 
ЦЫ ’МБИСОНД ÆРЦЫД 
Уагъта къуыртт нæ мадæл урс хъаз. 
Æйчытыл куы бадти, - 
Каст æнхъæлмæ цины бонтæм, 
Цæстытыл-иу уади: 
Йе ’мбисонды хиирхæфсæн - 
Хъæууынджы цъымара: 
Уым хæрдмæ йæхи æппаргæ, 
Хъоппæг хæфс куыд зары. 
Уыцы ран йæ биубиутимæ 
Ленчытæй куыд хъаздзæн, 
Аудгæ сын цъалабынтæй 
Истытæ куыд ласдзæн... 
Ныр фæци йæ бадæн рæстæг, 
Рахызти йæ къуырттæй. 
Бацырен йæ маргъон къæдзил 
Бурбурид лæппынтæй. 
Рараст семæ хъæуы уынгмæ, 
Афæлгæсыд тигъæй: 
Даргь къубал ысдыууæрдæм и, 
«Бахъхъæхъ» кæны джихæй. 
Фесæфти йæ зонгæ цъыфдзаст... 
«Ай кæм дæн, цы бæсты?» - 
Ног асфальтыл машинæтæ 
Дугъ кæнынц йæ рæзты. 
17 

МАЙЫ РАГИЗÆРТЫ 
Чызджыты æхсæн къуыбырыл бадтæн, 
Дидинтæ згьæлдта Май. 
«Уарзы?.. Нæ уарзы?..» - сагьæсæй тадтæн, 
Арвæй мыл худти мæй. 
Чызг мæм нæ касти. Тар уыд æнгæсæй. 
Мæй та мæм: «Дæлæ цы! - Бæзз!..» 
Удæгас дидинæг ратыдтон фæзæй, 
Тонын йæ хаутæ æз: 
«Уарзы-нæ уарзы, уарзы-нæ уарзы...» - 
Æтт, зæгъын, атæх мыл, зæд! 
Чызджы цæсгомыл цыдæр сусæг хъазы - 
«Уарзы»-йы фæндон кæд... 
Мæнæ куы сдзурин кæройнаг хауæй 
'Вæз-згæ «нæ уарзы» тыххæй. 
Чызг мыл ыскуыдта: «Уарзы, бын бауай!.. 
Дур дæ, зæрдæ дын нæй!..» 
Уайтæккæ фестад, алыгъд сæгуытау, 
Ауад фырцинæй мæ уд. 
Сæнттæй «зынджытæ» хаудтой цæкуытау, 
Мæйнæуæг риумæ худт. 
18 

ИРЫ КУЫВД ЗИЛАХАРЫ ФÆЗЫ 
Хъæлдзæг, бæрæгбондзаст хуры æрттывд... 
Хуры бын фæзы та - уалдзыгон куывд. 
Нардуара фынгтыл уым хистæртæ бадынц, 
Аив, дзырдарæхстæй сидтытæ уадзынц. 
Фæндыры цагьдæн хæрз тыхджын къæрцц-къæрцц 
Лæппутæй, чызджытæй байста æрхъæц. 
Фæсивæд, уарзтæй цæхæрæнгæс ирды, 
Йæ-мардзæ! Бацыд зыхъ-зыхъзæлон симды. 
Амондæй байдзаг мæнæн дæр мæ риу. 
Гъе стæй фæджихау дæн бонмæ - уый циу? - 
Хъазты тæккæ сæрмæ арвы кæрæттæй 
Сау мигътæ схылдысты «ихы æфсæдтæй». 
Скуывтон Хуыцаумæ: «Фыдуысмæй нæ бахиз, 
Арвæй дæхæдæг дæр мах куывдмæ рахиз. 
Зилæд йæ цины нæртон фарны цалх! 
Ма йæ фæпырх кæнæд арвы гæрах!» 
УАЛДЗÆДЖЫ КЪÆСÆРЫЛ 
Æрвæрдынты фæлмы æфсæрмдзæстыг аргьау 
Дæу хурон цыкурайау дары æмбæхстæй. 
Уæддæр мын мæ сисмæ, æууæнчы цырагъау, 
Дæ аудæнгæнгæ, рухс калыс дæ цæстæй. 
Æмæ та æнхъæлын, мæ нæрæмон царды 
Дæу худгæ фæзындæй æрцæудзæнис диссаг: 
Цы уаздæр фæндæтты гуыр-гуыргæнæн рады 
Мæ риуы ныннæрдзæн мæ зæрдæ фæдисдзаг. 
19 

ИРОН ПОЭТЫ ЗЫН 
ХЪЫСМÆТ 
Фæуырыссаг кæнынц сындæггай 
Ирæттæ - мæ бындурон адæм, 
Уæддæр мæ нæ фæнды поэтау 
Мæ куыдзы бынаты æрбадын. 
Тырнын ма - нæ ирон æвзагыл 
Фыссæджы ысгуыхтытæ ’вдисон, 
Мæ бæллиц та - Ирæн æрмæстдæр 
Æнусмæ хæзнатæ фæлдисын. 
Фæцæуы йæхицæй Ирыстон... 
Мæ уарзт æм мæ хъуыры куы бады, 
Фæуырыссаг кæнынц сындæггай 
Мæ бындурон, ме ’намонд адæм. 
Фæлæ мæ æмбарæг куы нал уа, 
Уæддæр æз иронау фысдзынæн. 
Мæ зарджытæ быдыртæн, хæхтæн 
Кæугæйæ, æррайау кæсдзынæн. 
ХÆДÆВЗÆРД 
Хæдæвзæрд хъамылты æхсæнæй 
Хъæлзæнг нартхоры хуымтыл худы. 
Уынынц æй уыдон дæр сæрхъæнæй, 
Зæгъынц ын уайдзæфау сæ хъуыды: 
«Хæдæвзæрд равзæрæд фæсвæды 
Тæккæ хуыздæр мыггаджы хорæй, - 
Йæ иппæрд амонд ын цы дæтты, 
Уый фендзæн фæззæджы - дзенкъорæй!» 
20 

<ИРЫ НОРСТ ЦÆХÆРТÆ» 
Рухс Ирмæ - бæрзонд кавказаг 
Хъал нæртон бæстæмæ - 
Скъæфта поезд дард Цæгатæй 
Мæн хъæмæ фæстæмæ. 
Зæрдæ фестад тагъд фембæлдæй 
Рагацау фæдис-дзаг. 
Уалынмæ сыгъдæг рудзынгæй 
Æз цы уынын - диссаг: 
Иу денджызæй иннæйы онг 
Айтынг ысты уæртæ 
Хæхты рæбын, рæгъты хуызы, 
Иры норст цæхæртæ. 
«О, хъæбул! Мæ раг-сурæтæй 
Уый æз дæн - Ирыстон! 
Тагъддæр мæм!» - фыдæлты æрдзæн 
Æз йæ сидын хъуыстон. 
Хицон ныв адджын хъуырмæйы 
Зæрдæйы ныппæрста. 
Дудгæ худтæн, цинæй куыдтон, - 
Чи ма йæ æмбæрста!.. 
21 

ДЗЫРД ÆМÆ ЙÆ ХЪÆЗТЫТÆ 
В начале было Слово 
(Библийæ) 
Сафæг Дзырд кæй уыд, - нæу диссаг: 
Сыстад фыдвæндимæ Дзырд. 
Амардта не стыр Цæдисы 
Æмæ йын сæвæрдта цырт... 
«О Дзырд, ныр та дæм цы фæнд ис?» - 
Бахудт мæм бардуагау Дзырд: 
«Ног та уын райсом уæ Цæдис 
Райгас кæндзынæн æд цыт!» 
ХÆСТЫ БАРДУАГÆН 
Историон трагедитæ фæлдисгæ, 
Рынау тæхгæ дæ сау-сауид бæхыл, 
Æд хотыхтæ, æд æхсидав, ызнæтæй, 
Фыдбылызæн кæм нæ фестыс Зæххыл! 
Кæнынц дæ алкуы бæстæтæ æдзæрæг, 
Цыма сыл сысты - рацæуы хъаймæт. 
Æнусмæ ’ртхутæг баззайы дæ фæстæ, 
Зæххонты цардыл ахæм у дæ фæд. 
Ды Алардыйæ - мин хатты тæссагдæр, 
Адзалы зыстæй - судзагдæр дæ цæст. 
Дæ чъылдыммæ дын кувдзыстæм мыггагмæ, 
Дæ цæсгом-иу нæм макуы ’вдис æрмæст! 
22 

ХУРЫ ФÆЗМГÆЙÆ 
Арæх мыл æнахуыр дис ныттыхсы 
Ахæм сусæг фарстайау, зæгъæм: 
Цымæ Хур æмдзæвгæтæ куы фыссид, 
Уæд сæ ирдæй уаиккой цахæм? 
«Хуры чиныг», йе ’нкъарæнты адæй 
Адæмыл цы ’вдадзыхос кæлид? 
Мидисты зæрдæскъæфæндзинадæй 
Цавæр уаид зарджытæн сæ мид?» 
«Хуры чиныг» - ме ’нхъæлцты цыкура, 
Уый зынгау мæ бæллиццы хæссын. 
Кæд сæйрагдæр уымæн фæзмын Хуры, 
Алы рæнхъ дæр судзгæйæ фыссын! 
ХУРМÆ ФÆНДÆГТЫЛ 
Арды уæззаудæр фыдæбæттæ ’взаргæ, 
Касты цымыдисæй алкæд - сæууон, 
Худгæ, кæугæйæ, цæстысыгтæ калгæ, 
Хурмæ фæндæгтыл цæрддæргъы цæуын. 
Хур та - æхсæв дæр мын диссаг маяк у, 
Уый мæм цыфæнды рæттæм дæр зыны. 
Уымæн ныфсытæй мæ уды ’ууæнк дзаг у. 
Тынг мæ бæллицы уæлахиз уырны! 
Ахæм романтикон Хурмæ бæлццонæй 
Сольвейджы1 зæрдæ мæ риуы хæссын. 
Æмæ æнусондзинадæн иронау, 
Зарджыты хуызы, мæ «боныг» фыссын. 
1 Сольвейг - норвегийагау «хурмæ фæндаг». Цы 
бæлццон ыл цыди, уый дæр афтæ хуынд. 
23 

ÆЗ ÆЦÆГ ПОЭТ УÆД УАИН 
Æз æцæг поэт уæд уаин, 
Не ’взаджы хæдрухсон дзырдтæй 
Циркон арæхсты куы хъазин; 
Æз æцæг поэт уæд уаин, 
«Адæмы хъæр»-æн йæ зæлтæ 
Хъустæ ’хгæдæй дæр куы ахсин! 
Æз æцæг поэт уæд уаин, 
Уарзоныл мæ диссаг цагъдæй 
Хуры чызг, кæугæ, куы ризид; 
Æз æцæг поэт уæд уаин, 
Ме ’ндон зарæгæн хъырнынмæ 
Арвæй Уастырджи куы ’рхизид! 
Æз æцæг поэт уæд уаин, 
Стыр Хуыцауы Иры куывдмæ 
Кады хистæрæн куы ’рхонин; 
Æз æцæг поэт уæд уаин, 
Дарддæр фидæнмæ бæлвырдæй 
Ир цы бауыдзæн - куы зонин! 
ÆРЫГОН ПОЭТЫ СЫГЬЗÆРИН СÆНТТÆ 
Айс дæ уарзон нывагæй саламтæ, 
О мæ лирик ирон чызг - бæллиццаг, 
Хъал Ацырухсау Иры дунейы 
Чи нымбæхсти лæппуйы цæстытæй! 
Æз поэтау дæ буцæн кæй фыссын, 
Уыдон, зон æй, æмдзæвгæтæ не сты, 
Сты зæрдæйы сыгъзæрин писмотæ, 
Ирмæ æрвыст дæ номыл мæ номæй. 
24 

Ме ’нкъарæнтæй кæдæмдæр сæ хуызы, 
Æз дæ зæрдæйæн пъатæ фæкæнын, 
Кæд фæсæттис сæ иуæй, кæд искæд 
Ме ’рдæм разилис худгæйæ де ’ргом. 
Цас мын не суой мæ уыцы писмотæ, 
Ногтæ ма дæм уæддæр æз фысдзынæн; 
Цас нæ рацæуа азтæ, уæддæр дæм 
Æз æд æууæнк æнхъæлмæ кæсдзынæн! 
Зон, дæуимæ, мæ лирикон Амонд, 
Мах ыссардзыстæм искæд кæрæдзи! 
Уæд, æнхъæлын, адджынæй кæндзыстæм 
Ирыл иумæ æнусон рæсугъд цард! 
АЛЕКСАНДР БЛОКМÆ ГÆСГÆ 
Мæ гагуытæй дын цал байы кæнын!.. 
Æндæрæн арт ысуадзиккой йæ рустæ. 
Дæу та, мæ мæт, къæйнаг ихау уынын, 
Цыма мыл дæ цыдæр æфхæрдæй бустæ... 
Фæлæ дæ ныр куы фæцæйцыдтæн, уæд... 
Уæд мæм æваст ды адæргæй фæкастæ, 
Цыма ысдзырдтай: «Сау лæппу, мæ мæт, 
Дæуæй улæфын, ма ацу, мæ уарзт дæ!» 
Æз нал ацыдтæн, раздæхтæн, æмæ, 
Куыд дæм ысдзурон, уый нал зонгæйæ худын, 
Æмæ кæнын, æргом кæсгæ дæумæ: 
«Цы ’фсармджын дæ, мæ зæххон зæд! 
Табу дын!..» 
25 

* » * 
Чызг чызгондзинады азты 
Фарнæн ирд цырагъ уыдис, 
Фидар мидæгъдауы касты, 
Уазал стъалыйау, зындис. 
Ныр кæйдæр къæсæрыл хизы, 
Уарзонмæ æрцыд чындзы, 
Хызы бын фырцинæй ризы, - 
Амонд æй кæны хъыдзы. 
Афтæ мын ды дæр, йæ кæстæр, 
У дæ сыгъдæг номæн цард! - 
Гъе уæд базондзынæ ’рмæстдæр, - 
Циу чындзы цæуыны ад! 
АХХ, МÆДИНÆ! 
Уыд дæ ном дæр мыд мæ удæн, 
Тадтæн-иу æз уымæй, худтæн, 
Кодтон рифмæ уый мыдимæ... 
Ахх, Мæдинæ!.. Охх, Мæдинæ!.. 
Мемæ, ницы ’мбаргæ уарзты, 
Бацыдтæ-иу саби-хъазты - 
Удыскъæфæджы уындимæ... 
Ахх, Мæдинæ! Охх, Мæдинæ!.. 
Ризгæ ’хцон-иу мæм куы худтæ, 
Тæккæдæр уæд ды мæн уыдтæ!.. 
Дардтай мæ сыгъзæрин дины... 
Ахх, Мæдинæ!.. Охх, Мæдинæ!.. 

Сау лæппу дæуæй куы бабын, 
Уæд, мæ хур, кæм мын дæ абон?! 
Чи цæры мæ рухс зæдимæ? 
Ахх, Мæдинæ!.. Охх, Мæдинæ!.. 
Цас цæрон «Мæдинæ» номæй - 
Худдзынæн æнæдзырдхъомæй 
Сау фыдæнхъæлы мæтимæ... 
Ахх, Мæдинæ!.. Охх, Мæдинæ!.. 
РОМАНТИКОН САГЬÆС 
Æллæх, мæ бонтæ, 
Нæ хъысмæт махыл 
Куыд карзæй рахатт!. 
Куыд æвиппайды 
Советон дугæн 
Ныцъцъæл йæ сахат! 
Хæрамы тыхтæ, 
Куыд тугдзых ыстут, 
Куыд мæнгард налат! 
Хуыцауы цæфæй, 
Нæ тæригъæдæй, 
Уæ бон ныккалат! 
Цы базыртимæ 
Фæрныг арв нал и 
Мæ бæрзонд тахтæн! 
Цы фæндыримæ 
Цыты ран нал и 
Мæ нæртон цагъдæн! 
Бæллиц - цыкура 
Цæстысыг фестад, 
Мæ дудгæ хъыджы, 
Кæм ма агурон 
Нæ куырм дунетыл 
27 

Мæ Хуры чызджы?! 
Уæддæр ма риуы 
Цыдæр ныфсы мур 
Мæлын нæ комы: 
«Æууæнд нæртонау 
Хуыздæр фидæныл!» 
Поэтæй домы... 
* ♦ * 
Цы булæмаргь уыдтæ, мæ зæрдæ! 
Цы фæрныг, цы хъæлдзæг фæндыр! 
Цы фесты дæ дидинæг зæлтæ? 
Цы фыдохæй бадæ æмыр? 
Ды калдтай æууæнкæмдзаг зардæй 
Цæрддæргъы Рæстдзинады рухс, 
Нæртон Уацамонгæйау дардтай 
Мæ былтыл дæ амонды къус. 
Ныр мæнæ дæ сусæг тæргайæ 
Æз царæфтыд бадæн, къуытты, 
Гæныстон - Октябрæй, Майæ - 
Æд фарн нæ фæисты дымды. 
Уый маргуд Иудæйы зинтæ 
Нымбылдтой дзырдты тыхæй мах; 
Нызгъæлди сæ хинæйдзаг митæй 
Советон Цæдисы гæнах. 
Цæй, бабыхс, мæ саударæг зæрдæ! - 
Тыхст дуджы ныфсы мад у цард. 
Нæуæг та дæ дидинæг зæлтæн 
Æрцæудзæн сæ фидаугæ рад! 

* * * 
Æрттив, мæ зæрдæ, 
Цъæх уалдзыгонау! 
Æрттив мæ риуы 
Сырх Бонвæрнонау! 
Æрттив рæсугьдæй, 
Æцæг сыгъдæгæй, 
Æхсæвæй-бонæй, 
Сæрдæй-зымæгæй! 
Фыццаджыдæр уал 
Æрттив мæхицæн - 
Куыд уон йæ аккаг 
Мæ ирд бæллиццæн! 
Дæуæй фæрныгау 
Мæхи куыд зонон. 
Мæхи цардæн дæ 
Хæзна куыд хонон. 
Куыд дын фæлгъауон 
Дæ «сыгъзæринтæ», 
Мæ зарджытæм сыл 
Куыд кæнон цинтæ, 
Æгас Дунетæ 
Дæуæй куыд уынон, 
Нæртонау Ирмæ 
Дæуæй куыд зынон! 

УАЛДЗЫГОН ÆХСÆВ УРСДОНЫ 
Мæйдзаст æхсæвы та арвмæ - мæ каст, - 
Стынг та дзы стъалыты худт æмæ хъазт. 
Зилын мæ мидбынат, разылд мæ сæр, 
Ронгау мын ахæм - сæ налхъуыт цæхæр. 
«Се ’хсæн мæ амонды стъалы кæм ис?» - 
Схудæг мын уыцы æнæмбаргæ дис: 
Амонды иунæг ыстъалыйы бын 
Чи райгуырд, уымæ нæ хæлæг кæнын. 
Мин хатты фылдæр - йæ цинæй мæ цин. 
Арвыл мæ амонды стъалытæ - мин ! 
... Мин та цы загьд у! Нымæц дæр сын нæй! 
Амæндты амонд мыл тауынц фæрнæй. 
Хизынц хъыдзытæй мæ дыууæ цæсты, 
Се ’ппæт дæр, цыма, мæ фæхъхъаутæ сты. 
Бузныг, мæ Урсдон, сæ бынмæ кæддæр 
Рантысын кодтай цæрынæн мæн дæр! 
* * • 
Цы сабыр чызг дæ, цы уæздан! 
Зæрдæйы хаттæй - æнæвдыст. 
Цыбыр ныхасæй - Джокондæ! 
Æз та дæ хонын æнæнтыст. 
Дæ мадзурайы æдзæмæй 
Хæссыс мæ удæн кæлæнтæ. 
Дæ фæдыл æфтыд фæкодтай 
Мæ сæнттæ æмæ мæ фæндтæ. 

Фæхъхъау дын фестон, зæххыл мæ 
Хуыздæр амондæн ды хъæуыс. 
Ды та, мæ бонтæ, - æнахуыр - 
Ныхасмæ дæр мæм нæ лæууыс. 
ЧЫЗГАЙ ЙÆ ХЪÆУЫ 
Сывæллонау сонтæй 
Мæ зæрдæ кæуы. 
Цы кодта, цы кæны? 
Чызгай йæ хъæуы! 
Уый, чи йæм фæкасти 
Дунеты хуыздæр, 
«Æри мын æй тагъддæр!» - 
Ныддомы цæхгæр. 
Фæлмæн æм ныххатын, 
«О, курын дæ, ысс. 
Мæ сæр мын æдзухæй 
Цы зилын кæныс! 
Æнцойы мæ бауадз, 
Гæдзæ кæнын зон - 
Нæ уавæрæн исты 
Æрхъуыды кæнон». 
Уæддæр мæм нæ хъусы, 
Тыхстдæрæй кæуы, 
Йæ хъал бон ныккала - 
Чызгай йæ хъæуы!.. 
31 

ПОЭТЫ УАРЗОНДЗИНАД 
Парахат зæрдæ атыдта йæ арæнтæ, 
Фæхицондæр ын дун-дуне æгæрон. 
Æнусон уæнт поэзийы æнкъарæнтæ, 
Æхсидæд сæ Æрфæныфæд, цæхæрон! 
Нæй, нæй Зæххыл поэты уарзты адджынæн, 
Нæй, нæй æмбал йæ зæрдæскъæфæн буцтæн, 
Æз Хуры русыл ахæм пъа ныууадздзынæн, 
Æмæ ма йæ, мæ фæстæ дæр-иу, судздзæн! 
Æз аргъауы цæстытæ 
Цæрæнбонты хæссын, - 
Æндæр хуызы нæ зонын 
Ирыстонмæ кæсын. 
Мæ цæстыты ирон у 
Мæ уарзгæ-судзгæ дис, 
Æндæр хуызы та фенæн 
Ирыстонæн куыд ис! 
Цæстытæй худгæ Ирæн 
Фæзæгъын æз: «Мæ цæст!» 
Мæ зæрдæйы цæстытæй 
Уынын мæ бæстæ æз. 
32 

ЦÆСТЫЛУАЙÆН 
Уæртæ Уалдзæг æрбацæуы, 
Удыхосау хæрздæф таугæ, 
Хуры чызджы кæлæнтимæ, 
Рухс-рухсидæй Ацырухсау. 
Даритæй йыл - чындздзон фæлыст 
Къахæй-къухмæ, сæр-сæргæнгæ, 
Дидинджытæй йæ къахвæдтыл 
Зæхх йæ фæстæ цæхæр фесты. 
Растдæр цыма зæдты зæд у, - 
Уарзондзинад æнхъæлцауæй, 
Иры бæсты кæмдæриддæр 
Ног йæ размæ куы ратындзы. 
Уалдзæгæн та йæ гагуыты - 
Хурон æууæнк, гъе афтæмæй 
Алкæмæн дæр зæрдæвæрæн 
Уый куы кæны йæ фæндæгтыл. 
Уалдзæг, уалдзæг, табу дын уа! 
Ды йæ хо дæ Чырыстийæн. 
Байуар та нын æвдадз-хостæ, 
Бафсад та нæ дæ дзæнæтæй! 
2 Боциты А. 
33 

ЛАРИСÆЙÆН 
Зæрдæйы амынд, 
Фæндонæн - дзаджджын. 
Уæ сых дæр ма мын 
Дæуæй куы садджын. 
Дæ рæхуыст - дудæн - 
Æнгасы тарæй. 
Æз та дæм худын — 
Нæ мын у барæй... 
Кæд мигьæй кæсыс, 
Уæддæр мæ хур дæ, 
Уæд мæм цы хæссыс 
Дæ «роны» дуртæ?.. 
ТЕРК ЙÆ РАЙДАЙÆНТЫ 
Терк йæ Тырсыгомы 
Сабийау тæхы, 
«Ехх, уæдæ, мæ боныл, - 
Бабæлгæ зæгъы, - 
Айрæз æмæ разæй 
Арвы рындз ыссар, 
Фарны хъæр æгасæй 
Фест æмæ ныззар! 
Цард-тохы фæндæгтыл 
Фидау æмæ бæзз, 
Арфæйаг хъуыддæгтæй 
Ирæн фид йæ хæс! 

Размæ ссæндгæ фурдæй 
Дзаг былты бæрц у, 
Суадонау рæсугæй 
Денджызмæ æрцу!» 
Терк! Дæуау ныййардтой 
Бæрзæндтæ мæн дæр, - 
Хъал фæндæтты артæй 
Де ’нгæс дæн æз дæр. 
ДЖЫБЫЙЫ МОНОЛОГ 
Зæххыл нæй фесæфæн нæ хъæстæн, 
Джыбы у йе’цæгæй мæ ном! 
Сæрæй æз цармы бын æмбæхст дæн, 
Мæ хытъын - тугдыппыр, æргом. 
Мæн цармæй чи стондзæн æнцонæй! 
Куы стона, - ме ’гас нæ уæддæр: 
Æз ма цыфæндыйæ дæр, зон æй, 
Ныууадзын цармы бын мæ сæр! 
35 

ИРОН ÆВЗАГ - ХУРЫ ÆВЗАГ 
Хъæрæгъæцы Уазы къуыппыл бадтæн, 
Сонт цæстдзыдæй Хурмæ кæсгæ тадтæн, 
Æмæ дис мæ гагуыты сыгьдис: 
«Хурæн кæд сæрмагонд æвзаг ис...» 
Сабийау ныллæгъстæ кодтон Хурæн: 
«Сахуыр мæ кæн Хуры ’взагыл дзурын!» 
Уый мын арвæй: «О мæ хъæбул, зон æй, 
Хуры æвзаг - уый дæр у ирон». 
Æз - сæрыстыр, гъе уæдæй фæстæмæ 
Рухс Дунемæ, Райгуырæн бæстæмæ 
Хурон дзырдты амонды кæсын, 
Хуры ’взагыл зарджытæ фыссын. 
МÆ АДÆМЫ ЗÆРДÆ 
Дæ гуыпп-гуыпп дын хъусын, 
Мæ адæмы зæрдæ. 
Æнхъæлын: йæ хуызы 
Мæ «адæмы хъæр» дæ. 
Дæ гуыпп-гуыпп куыстимæ 
Æд цинтæ, æд хъыгтæ 
Мæ удæн сæнт ирон 
Цыкура-фæрдыг дæ. 
Мæ зарæг фысгæйæ, 
Дæсныйæ, къæзгæйæ, 
Дæ сурæт нывæндын, 
Къостайы фæзмгæйæ. 
36 

Мæ адæмы зæрдæ, 
Дæ ирон фæдистæ 
Мæ фæдисон цардæн 
Йæ тырыса систы. 
Мæ судзгæ æфсармæн 
Дунетыл йæ сæр дæ! 
Дæ гуыпп-гуыпп дын хъусын, 
Мæ адæмы зæрдæ!.. 
* * * 
Уалдзæджы нæртон бæрæгбон 
Зилахармæ ’рцыд, 
Иры бæстыл Хурзæрин 
Байтыдта налхъуыт. 
Фæсивæд æртымбыл ысты 
Уарзæтты фæзы. 
Алчидæр сæ амондау, 
Адджынæй кæсы. 
Фæндырæй ныппæррæст кодта 
Ахæм диссаг цагьд, — 
Дидинджыты астæуæй 
Зæд цыма ыстахт. 
Æмæ, гъæйдæ, фенкъуысыди, 
Бацайдагъ и хъазт. 
Усгурты ’мæ хъазхъуырты 
Арауы та уарзт. 
Цин æмæ къæрццæмдзæгьды хъæр 
Дунетыл тæхы. 
«Уæ тæхуды, зæххыл фест!» — 
Хуры чызг зæгъы. 
37 

САЙД ЛÆППУЙЫ КАТÆЙТТÆ 
Адæргæй мæ уд ныккалдта 
Урс зæйтæ ’мæ сау зæйтæ! 
Хъал чызгай мыл хинæй рацыд, 
Асайдта мæ, асайдта! 
Бакалдта мыл уыцы мийæ 
Доны къæрта ихтимæ, 
Ныр кæнын фыдæнхъæлы каст 
Катæйттæ ’мæ джихтимæ. 
Охх, цæмæн æй хурыл барстон, 
Рухс зæд æй цæмæ схуыдтон! 
Буцæн ын сыгъзæрин ахстон 
Зæрдæйы цæмæ сбыдтон! 
Уаих уай, æхцаджын усгур, 
«Ног ирон»! Цы бакодтай?! 
Æз кæй хуыдтон царды нываг, 
Уый дæ фæдыл акодтай!.. 
Ныр мæ сæрыл ацы хур бон 
Мит куы уары уалдзæгæй, 
Риуы та куы бамæрдонау 
Уарзондзинад уадзыгæй. 
38 

* * * 
Дæ мæсыг амайын фæдæ. 
Къоста 
— Дæ мæсыг амайын фæдæ? 
— Нæ, уый нырма кæм ис, мæ хуртæ! 
Нырма мæ алыварс - цæндтæ 
Мæ мæсыгæн хъæуинаг дуртæ. 
Æз ма сыл ноджыдæр уæддæр 
Æвзаргæ ног дуртæ æфтауын, 
Фæлладæй разилы мæ сæр 
Æмæ та уадзыгæй æрхауын. 
Уæддæр æууæнкæй ифтыгъд дæн, 
Хуыцауы хорздзинадæй - райгонд. 
Тыхджын кæны лæппуйау мæн 
Дыккаг æвзонгдзинады амонд. 
Табу Дунескæнæгæн уæд! 
Хæрдмæ йыл хур кæсæд мæ бæстæй! 
Мæ мæсыг амайын мын кæд 
Йæ фæрцы бантысид æххæстæй!.. 
Мæ мæсыг амайæн æрмæг — 
Гъе уый, гъе уый та у, мæ хуртæ, 
Ирон æвзаджы рухс, хъæлæкк, 
Сты уый дзырдтæ мæ «кæрдгæ дуртæ». 
39 

ДУРТÆ ÆМÆ ЦАРД 
Фæсвæд сæрвæты рагон дур ныхъхъан, 
Ныррæдывстытæ, дуры уынд дзы нал ис. 
Йæ хъуына рагъæй, оуц æмæ уæздан, 
Зыны сырх уарди - рæстæджы уæлахиз. 
Цард ахæм у: кæсы æнустыл хур, 
Хъæбæр дунейы их-зæрдæ дзы тайы, 
Йæ архайдæй мæрау ныввæййы дур, 
Æмæ йыл искуы дидинæг æрзайы. 
ДОНЫ ЗАРÆГ УАЛДЗЫГОН 
Дон дæн, дон дæн - æвдадзы хос, 
Царды зарæг цъæх æрдзæн! 
Хурмæ уарзтæй фантан фестын, 
Зæхмæ уарзтæй - æхсæрдзæн. 
Зарæггæнæг хъæлдзæг поэт, 
Цины хъæбул, мæ хъæстæ, 
Ахæм куы у дæу амонд дæр, 
Уæд куыд не стæм æнгæстæ! 
40 

ПРОМЕТЕЙЫ ЛЕГЕНДÆ 
(Сталины легендæ) 
Рухс калы «Рохгæнæн Цъæх Дур»,1 
Йæ быны - хъодыгонды ном. 
Æрттивы Фарнмæ, цыма Хур, 
Цыма æмбæхст нæу, фæлæ ’ргом. 
Уый у кавказаг Прометей! 
Йæ азар, уайдзæфы хуызы, 
Уæлдæр РÆСТДЗИНАДЫ тынтæй 
Бæрзондылбадджытæм хъызы! 
Зæххыл ын нал ныууагътой цырт — 
Уыд ахæм аллайаг сæ тох, 
Цæмæй йæ фарн æмæ йæ цыт 
Фæуой тъымы-тъымамæ рох... 
Хуыцæуттæ! Адæм не сты хъом! 
Куыд зæгьой Прометейæ «’Лгъыст!» 
Кæдмæ нæ зæрдæты йæ ном 
Сыгъзæрин дамгъæтæй у фыст?!. 
1 «Рохгæнæн Цъæх Дур» ис Нарты кадджыты. 
адæмæй-иу ыл чи ’рбадт, уымæй-иу ферох сты йæ 
йæ хъыгтæ. 

ДЗЫХХÆССÆГ- ТÆРИГЬÆДДЖЫН 
... Йæ фыдæй цалтæ бахаудтой бæллæхы!.. 
Ныр рухс куывддонæй, динджынау, ыздæхы. 
«Мæ тæригъæдтæ Дзуары бын ныхсадтон» — 
Зæгьгæ, мæм байдзылд. Къух æм æз нæ радтон. — 
Мæн фыдгул дæр у... Ноджы ма мæ къахта, 
Æмæ йын гъе уæд а лæппу дæр загьта: 
«Мæ хатдзæг дыл, æмбисондау, цыбыр у: 
Хуыйы зæрдæ æхсадæй дæр цъымыр у!» 
РОМАНТИКОН ТЫРЫСА 
Цыдтæн æрвгæронмæ, сырдтон æй фистæгæй, — 
Нысаныл не ’мбæлдтæн; 
Æрвгæрон баййафон - ызгъордтон уад-бæхыл, — 
Нысаныл не ’мбæлдтæн; 
Ныр та йæ цас сурын цæргæс-хæдтæхæгыл, - 
Нысаныл не ’мбæлын!.. 
Уæд æм ныхъхъæр кодтон: «Цы дæ, цы диссаг дæ, 
Бæллиц - æнæрцахсгæ?!» 
Æрвгæрон ферттывта, фыррухсæй бахудти: 
«Æз дæн дæ тырыса! — 
Æз дæ мæ кæлæнтæй ыскодтон базырджын, 
Тынсура фестдзынæ! 
Æууæнд мыл амондау, æз дæ æрхондзынæн 
Хуыцæутты сусæгмæ, 
Хуыцæутты диссагмæ!» 
42 

НÆРÆМОН 
Æнус мæхи фæцахуыр кодтон Хурыл, 
Цæмæй æз дæр æрзайын кæнон дурыл 
Алæмæты рæсугьд дидинæг цардæн — 
Мæхи æмæ мæ Ирыстоны кадæн. 
Æцæгæлæттæ, «ме ’нæсæрыл» худут, 
Мæхионтæ, уæхионау мыл дудут, 
Уæддæр, уæддæр кæндзынæн æз мæхион 
Хæрз иунæгæй - мæн ам нæ хъæуы зиууон! 
♦ * * 
Сæууазæгау кæртмæ æрбазынд сæууон Хур, 
Йæ рæхыс æм тоны сæрхъæн гадза куыдз. 
Сæ мадыгьæдоны йыл ноджы йæ хуылфæй 
Йæ къæбыстæ дæр ма æддæмæ рæйынц. 
Сæ хъæн сын æмбары сызгъæрин хæрзгæнæг, 
Сæ гуымиры уагыл нæ кæны тæргай, - 
Уый зоны, кæй ысты æрдзысконд рынчынтæ, 
Рæдауæй сын хъары йæ рæвдыды хай. 
43 

БУЛÆМÆРГЬЫ ХЪАСТ 
Тъæллангæй куы фæзарын фарныл 
Мæ хъæлдзæг хъуытазмыр хъæлæсæй, - 
Йæ чъылдым мæм раздахы халон, 
Æнæрвæссонæй мæм фæстæрдæм 
Хъызгæ каст фæкæны рæстæггай. 
Куы нал мæм фæбыхсынц йæ хъустæ, - 
Цæхгæр зылд фæкæны мæнырдæм, 
Фыдæлгъыстытæ мын ныккæны 
Рæхойæджы «хъа-хъа» - уæстытæй. 
Фырмæстæй ыстæхы, фæтæхы, 
Хи афтæ дард айсы кæдæмдæр, 
Куыд нæуал æм хъуыса мæ зарын. 
САУЦЪИУЫ МÆЛÆТ 
Тъæлланджытæй зарыди сауцъиу, 
Йæ уæлмонц æгæр тыхджын уыд: 
Цъæх къалиуыл минæйау фехæлд, 
Фæтары. Тъæпп зæххыл фæцыд. 
Фырцинæй дæр аскъуыйы зæрдæ, 
Æвиппайды ахуыссы цард. 
Тæхуды ’мæ афтæ ды акæ 
Дæ кæроныл амондджын мард! 
44 

НÆРТОН ПОЭТ 
Æз - поэт æртæудон. Мæ зынджы 
Ис æртæ цыкурайы фæрдыджы: 
Иры Ивгъуыд, уый Абон, йæ Фидæн - 
Ме скондæй, мæ сыгъдæг фарнæй уый дæн. 
Цалынмæ дæр уыцы ’ртæ фæрдыджы 
Иумæ зыной, пуцалау, мæ зынджы, 
Æз ирон æрмæст уæдмæ уыдзынæн, 
Гъе уæдмæ поэтæн дæр бæздзынæн. 
КУЫДЗЫ ЗÆРДÆ 
(Ивгъуыд хæсты нывтæй) 
Лæджыфыдхор знæггæй уæрæсейаг хъæу 
Куы кодта быныскъуыд, бынсыгъд, - 
Æгасæй ма аирвæзт уырдыгæй куыдз, 
Нæхиуæттæм хъæды ’рдæм лыгъд. 
Фæзылди къæбæрагур мæрдты æхсæн, 
Ыстонгæй æррагæнгæ мæй. 
Лæджы фыд нæ бахордта Мила уæддæр, 
Амард сыдæй. 
Ехх, адæймаг!.. Уый та куы сцъаммар уа, уæд 
Нæй уымæй хъæддагдæр, сырддæр: 
Лæджы фыдæй физонæг скæндзæн уæхстыл, 
Кæд «адæймаг» хуыйны, уæддæр... 
45 

* * * 
Вселенная-отечество мое. 
Къоста 
Нымæтын ехс мын - Иры ’взаджы рухс: 
Æз хъазгæ уымæй дун-дуне куы ракъуырын, 
Уæд авæййы Ирыстондзаст йæ хуыз, 
Ныххудын æм: «Фыдыбæстæ! Мæ Райгуырæн!» 
Нæртон цæстытау стъалытæн сæ каст 
Мæнырдæм фесты, фенкъарын сæ узæлæн, 
Ныккалы мыл ирон тынтæй йæ уарзт, 
Дывæр æхцонæн, дунейы мад Хурзæрин. 
Уæд ме ’нхъæлцæн зæххон адæмтæ ’ппæт 
Ирон фестынц - ирон æвзаг æмбарджытæ, 
Кæм ма вæййы мæ хъуыдыйы дæр уæд - 
Кæй ысты ’рмæстдæр Иры хай мæ зарджытæ... 
Нымæтын ехс мын - Иры ’взаджы рухс. 
Æз хъазгæ уымæй дун-дуне куы ракъуырын, 
Уæд авæййы Ирыстондзаст йæ хуыз, 
Ныххудын æм: «Фыдыбæстæ! Мæ Райгуырæн!» 
46 

ÆМÆ ТА НОГ МÆ ФЫНЫ ДÆР 
Арын дзы мæ мад 
Натаскæйы рухс ном. 
Дыууæ къамы къулыл мæ сæрмæ - æмвæрстæ - 
Мæ мад æмæ Мад-Майрæм, зæдтау - æнгæстæ. 
Табуйæгтау уыдон кæрæдзийыл барын, 
Сæ аккаг ныхæстæ та æрдзы нæ арын. 
Мæ цæст та сыл фыны дæр дысон куы хастон. 
Кæрзыдтон та мадæй къæмдзæстыджы ахсты: 
«Мæрдтæм ма цы кæнон, мæ нана, дæ фæстæ? - 
Нæ бафыстон цардæй, хъæбулау, дæ хæрзтæ». 
Æгæрон хъуырмæйæ мæ зæрдæ куы срысти, 
Уæд, диссæгтæ - февзæрд мæ уæлхъус Чырысти, 
Йæ сызгъæрин къухæй мыл рухс дзуар æфтаугæ, 
Æнкъардæй куы сдзырдта мæнмæ уый рæвдаугæ: 
«Дзæгьæлы дæхи ды фыразымджын хоныс - 
Ды се ’цæг аргъ мады дзæбæхтæн нæ зоныс, 
Нæ бафиддзæн уыдон цыфæнды нæртон дæр, 
Чырысти уæвгæйæ, уый не сси мæн бон дæр... 
Дыууæ къамы къулыл мæ сæрмæ - æмвæрстæ: 
Мæ мад æмæ Мад-Майрæм, зæдтау - æнгæстæ. 
Табуйæгтау уыдон кæрæдзиуыл барын, 
Сæ аккаг ныхæстæ та æрдзы нæ арын. 
47 

ДЗÆГЬÆЛ УÆЛМÆРДТÆ 
Амардысты уæлмæрдтæ, 
Нал сæм и цæуæг, 
Нал сæм и цыртмæ зилæг, 
«Рухсаг ут», - зæгьæг. 
Адæмы рæвдаугæ цæст 
Нал сæ кæны хъарм; 
Нал буц кæны ингæнты 
Цард-цæрæджы арм. 
Раджы та-иу радысты 
Хиуæдты зылдæй, 
Хъæуы фарнæй цардысты, 
Адæмы уындæй. 
О, фæлæ сæ уæлхъæуы 
Нал баззад къæс дæр, 
Уæлмæрдтæм дзы нал хъуысы 
Æгæсты уынæр. 
Цъиты ма йæ бынаты 
Хъамылджын хъæууат... 
Хъæуы сæфтыл уæлмæрдты 
Уымæн кæуы уад. 
Ацы хъыгæй бакæрзы 
Комы рæбын хох... 
Афтæмæй, дам, æгæстæй 
Ницы кæны рох... 
Мард уæлмæрдты хистæртæ 
Рохуаты хуыссынц, 
Быдыртæм сæ чи фæлыгъд, 
Уыдоныл тыхсынц. 
48 

УАЛДЗЫГОН УЛÆФТ 
Зынгкалæг æртыты æнæзæгъгæ радæй, 
Цæрыны цырынты дзыхъхъынногдзинадæй 
Зын кары, æвзонгау, цъæх бæллиц ныззарын, 
Романтик лæппуйау та ногæй æнкъарын: 
Мæ нартæвдылд бæстæ куыд амонддар уаз у, 
«Ацырухс» иронау цы адджын ныхас у! 
...О, ма мæ фæцæстдзыд кæ Хуры чызг - Уалдзæг, 
Æз де ’рдзон куывддоны - фысым æмæ уазæг! 
Зын кары мыл ма кæн зæрдæскъæф хъæзтытæ - 
Фæсонт мæ кæндзысты дæ кæлæн цæстытæ! 
Фæйнæрдæм ма байхъус, хæхбæстыл дæ адæй 
Куыд сыстад, куыд нæры бæллицты «Дæ-да-дæй!» 
* * * 
Уалдзæг та нымæтын ехсæй ракъуырдта 
Уарзты фæз Ирыстоны, мæ бонтæ! 
Диссагæн дзы хъазты зылды, уæртæ ма, 
Цас фæзынд дзыхъхъыннæуæг чындздзонтæ! 
Алчидæр сæ - Хуры чызг Ацырухсау, 
Алчидæр сæ - амонд æмæ стъалы! 
Зноны лæппу нал дæн æз, уæддæр та сæм, 
Ох-æллах, мæ зæрдæ дæр куы стъæлы! 
49 

ГÆЛÆБУЙЫ ФÆЗЫНД 
Дидиндзæстыг адджын - 
Уалдзæгæн йæ гæбу. 
Аргъауæй йæм ратахт 
Цинты цъил - гæлæбу. 
Рог цырын хъæзтытæй 
Уæлдæфы ныззилгæ, 
Хи, зынджы ыстъæлфтау, 
Алырдæмты уилгæ, 
Гъæйдæ-гъа, йæ сæрты 
Байдыдта тæхынтæ. 
Уалдзæг æм идзылы: 
«Бахæрон дæ рынтæ...» 
Йе ’хцон ын, хъыдзыйау, 
Зæрдæйыл æнкъары, 
Мадау æм йæ гæбу 
Агæбойæн хъары. 
Уый дæр ын куы зæгьы: 
«Дæн ыстад мæ фынтæй. 
Бауадз мæ, дæ сæрты 
Бафсæдон тæхынтæй...» 

УÆД МА ТÆРГÆЙТТЫ МÆНÆЙ 
ЦЫ ХЪАЗЫС? 
Мæ рухс фæндойнаг! Йæйи-тæхуды! 
Цæмæн мыл афтæ дæ зæрдæ худы? 
Куы дын фæзæгъын: «Мæ цæсты гагуы!», 
Тæркæй-дзуапп раттыс: «Мæ цæсты пакъуы!..» 
Ызнон ысирвæзт дæумæ: «Мæ зæрдæ...» 
Ды та ыскалдтай къуытты-цæхæртæ... 
О, цард дын фестон, ныр мæ куы уарзыс, 
Уæд ма тæргæйтты мæнæй цы хъазыс? 
Æз ацы хабар, дæ-дæ-дæ-дадæй, 
Бæстон базыдтон дæ дзæбæх мадæй! 
Дæхийау абон мæн дæр та къахта, 
Дæ иунæг кæй дæн, гъе уый мын загъта! 
оптимистон 
Иуыл раст бæргæ нæ дæн, мæ лымæн, 
Фæлæ у мæ зарджыты уд Хъæлдзæг. 
Мæн кæддæр æрмæст цинтæ цæгьдынæн 
Рафæлдыста, рухс сауцъиуау, Уалдзæг. 
Æз æмдзæвгæтæ нæ фыссын мастæй, 
Æз мылазон бон фæлæууын хъусæй, 
Æз æмдзæвгæтæ фæфыссын уарзтæй, 
Хурбонау тыппыр куы вæййын рухсæй! 
51 

ПОЭТЫ «ХÆРЗБОН» 
Дæ фæхъхъауæй арты сыгътæн. 
Ды мыл уæд нæ бакалдтай дон дæр, 
Фыдивылд фæцæйласта мæн, 
Ды та мæм нæ дзырдтай «хæрзбон» дæр. 
Мæ сæрсæфæн тигьыл æваст 
Фæкалдтæн, æххуыс хъуыд. Мæ цуры 
Ды кодтай æнæзæрдæ каст, - 
Кæй ирдæй æз нал уыдтон хуры! 
Фæбуц кодтон зарджытæй дæу, 
Дæ ныв дын хъуырыгьнæгæн хастон... 
Уæддæр мын фæсмоны хос нæу, — 
Кæй мын уыдтæ, тынг дæ кæй уарзтон. 
Цы ’рцыд, уый æрцыди. Хæрзбон! 
Бæргæ дæ нæ нымайын растыл. 
Æмæ та, дæ фыдæнæн, зон, 
Фыццагау æууæнддзынæн уарзтыл! 
АМÆНДТЫ ÆРФÆНЫЛ 
Уæларвмæ боныцъæхтыл кастæн. 
Уым минтæй стъалытæ сыгъдысты. 
Чызджыты сурæттау зындысты, 
Æмæ сыл Бонвæрноны фарстон: 
«Цы ’рттивыс, уарзты зæд, дæ буцы? 
Æви мæныл худыс дæ хъалы. 
Зæгъ-ма, «мæ амонды ыстъалы» 
Мæнæн дæ бæрзæндты кæм судзы?..» 
«Гъей-гьей, лæппу! - зæгъгæ, мæм дзуры 
Бынмæ йæ сызгъæрин уæлвонгæй! - 
Нæу «амонды ыстъалы» ’ввонгæй! - 
Дæхæдæг æй ыссудз мæ цуры!» 
52 

ХУРЫ ЧЫЗДЖЫ УАРЗОНЫ ФЫНТÆЙ 
Дæн сæлхæр мæ зæрдæйы æрраимæ. 
Ма мыл фæхуд, ме скæнæг Хуыцау! 
Хуры чызг йæ сызгъæрин дзыццаимæ 
Скæсæнæй æрбацæйцыд хуындзау. 
Æз сæ цурмæ, Нарты фæзы барæгау, 
Æйтт, уæдæ! - фæцагайдтон мæ бæх, 
Уадсурæн йæ цæфхæдты бын, зарæгау, 
Амондджын ныггуыр-гуыр кодта зæхх. 
Баввахс сæм уон, - фаг ныфсджын нæ разындтæн, 
Кодтон сын уæддæр фысымау кад: 
Цины тахтæй арвгæрæтты хъазыдтæн, 
Уадын бæхыл оасгуыхтæн зынг фат. 
Буц сæ кодтон уыцы хуызы, цалынмæ 
Иры зæхх сæ рухс балцы бын худт. 
Ехх, фæлæ æнæнхъæлæджы уалынмæ 
Боны фæудæй ауадис мæ уд. 
Хуры чызг йæ сызгъæрин дзыццаимæ 
Бафардæг зæрæхсиды хуындзау. 
Баззадтæн мæ зæрдæйы æрраимæ... 
Ма мыл фæхуд, ме скæнæг Хуыцау!.. 
53 

ЦЪИУ САЛД РУДЗЫНГ ХОСТА... 
(Æцæг хабар. Мæ мады амарды фæстæ 
нæхи хæдзары) 
Цъиу салд рудзынг хоста, 
Хъызт калдта бырдæн, 
Цъиу мидæмæ хатыд: 
«Ысхъарм кæнут мæн». 
Гæрцц-гæрццон къуырцц-къуырццæй 
Фысымуат куырдта. 
Йæ хойынмæ хъусгæ 
Фыд уаты дзырдта: 
«Мæ гыццыл хъæбултæ, 
Цы хъусут, уый циу? - 
Тындзы нæм фæрныг уац - 
Гъе уый зæгьы цъиу!» 
... Цъиу хойынæй бастад, 
Фæстагмæ нынцад, 
Стæй тымыгъы хъæрмæ 
Æрфынæй, ныссалд. 
Æрæхсæв. Куы ’ррайсом, 
Уæд сабитæй иу: 
«Нæ фæсрудзынг, баба, 
Къæтæрсалдæй - цъиу». 
Фыд, уыцы ныв фенгæ, 
Ныккодта ма: «Ау?!» - 
Йæхимæ æркастис 
Тæригьæдджынау... 

МÆРДТÆМ БУЦГÆНДЖЫТÆ 
Хъантемыраты Ирбеджырухс 
ном дзы арын. 
Мæрдтæм буцгæнджытæ, Ирыстоны адæм, 
Мæ «рухс номы» аккаг нырма уын нæма дæи, 
Уæддæр мын мæ чырыны уæлхъус мæ фæстæ 
Æнæмæнг кæниккат æппæлæн ныхæстæ. 
Æз та уын, фæхъхъауау, мæ сагъæс зæгъдзынæн: 
Æз судзгæ æфсæрмыгæнагæй мæлдзынæн. 
Мæнг æппæлæн ныхас куы кæнат мæ буцæн, 
Уæд а лæппу мардæй йæ чырыны судздзæн. 
Гъе уымæн мæ фæнды, уæ аккаг куы цæрин, 
Куы раттин сымахæн мæ уды сызгьæрин... 
Кæронæн мæ «рухс номы» аккаг куы суаин, 
Уæд уе ’ппæлæн буцтæй мæ чырыны раин. 
НÆРТОН ФÆНДЫРДЗÆГЬДÆГ 
Мыстулаты Ирæйæн 
Мæ ног фæндыр «дыууадæстæнон» нал у, 
Кæй хъистыл куыдта цард - зындоны талынг. 
Мæ ног фæндыр æрдзæтæнон у, хъал у, 
Бынтон ысси мæ зæрдæйæн æмбал. 
Куы йæ ’взæрстон, мæ къух ыл уæд æрхастон, 
Цыма йæ æз «Дæ ном цы хуыйны?» фарстон. 
Уый акалдта зынг-зæл цæхæрты урс. 
Æмæ дзы айхъуыст йе ’хсызгон ном: 
«Р-р-р-р-р-р-р-р-р - ухс!!!» 
55 

МÆ МАДЫ СЫЗГЬÆРИН ЗÆРДÆ 
(Хъæрæгьæцы уæлмæрдты фыст) 
Нæ цæрæн зæхх, тавыс мæ хурау, 
Уæддæр дæм цы кæлæн тых и! 
Дæ риуыл та, сонтдæр хъæбулау, 
Ныддæлгоммæ кодтон мæхи. 
Мæ хъус та дæ тарфы уынæртæй 
Куы ахсы гуыппы-гуыппон мыртæ. 
Уый кусы дæ мидæг æвæрдæй 
Мæ мады сызгъæрин зæрдæ. 
Йæ цавд ын ам, сыхы уæлмæрдты, 
Ныр цал азы хатын дзæбæх. 
Кæд дыл æз гъе уымæн æууæндын 
Уæлдай тынгдæр, не ’нусон зæхх!.. 
ЛЕГЕНДÆ 
Арын дзы Гæздæнты авд æфсымæры 
ныййарджыты ном. 
Чызг æмæ лæппу сæ кæрæдзи уарзтой. 
Лæппуйæн чызджы æгъдауимæ хастой. 
Къæсæрыл мидæмæ чындзы хуыдтой, 
«Арсау хъæбулджын куыд ысуа!» - куывтой. 
Хæдзарæй уыцы куывд сыхъуыст Хуыцаумæ: 
Ракаст цæстуарзонæй дзыллæты ’гъдаумæ. 
Цасдæр куы рацыди - фенхъæлцау ус, 
Лæджы цæсгомыл æм хъазыди буз. 
56 

Иу хатт æм бахаста ног арæзт авдæн, 
Загъта йын: «Цотæй æппынкъаддæр - авдæн!» 
Бинойнаг къайы дзырд бакодта ’ххæст: 
Авд азы фæстæ сын авд фырты рæзт. 
Амæндты тахтимæ хъæуы сæ номыл 
Авд фырты кодтой æзраздæрæй хъомыл. 
Авд цинæй радысты фыд æмæ мад, 
Къæсæрæй касти чындзæхсæвты рад. 
Ехх, фæлæ сау хабар уымæй фæраздæр: 
Дунейыл райдыдта хæстыты карздæр. 
Æмæ ныссидти нæ барджын Цæдис: 
«Немыц æрбабырстой! Тохмæ! Фæдис!» 
Авд фырты авдæй фæцыдысты хæстмæ, 
Авдæй хæцыдысты тохы æмвæрстæ. 
Авды дæр бахордта хæсты быдыр. 
Авд фыдæй дуды сæ ныййарæг ныр. 
Авд фырты авдæн хæрзафтидæй сисы, 
Маройгæнгæ йæ Хуыцаумæ æвдисы. 
Авæййы хур бон кæуындзæстыг, сау, 
Æврæгъты хъуырæй дзы скæрзы Хуыцау. 
* ♦ * 
Нæ расуг уосгор, æригон, 
Кедæр гъæунги косгæ бон 
Телигъæдæбæл ниххуæстæй, 
Уотæ бадзоруй бохъдзæстæй: 
«Нæ ниуазæгмæ нæ бæллун, 
Æ цардæй хуæздæр - ниммæлун! 
Ци лæг расугæй нæ цодуй, 
Уомæ фæккæнун тæходуй». 
57 

БÆЛАС ÆМÆ КЪУДЗИ 
Цъæх рагьы сæрмæ иннæтæй уæлдæр, 
Цы бæлас зынд, - тызмæг арв æй æрцавта. 
Цæхæр дзы акалд, атахти йæ сæр. 
Фырцинæй мард йæ бындзыд сыхаг: «Афтæ! - 
Табу йын уæд - æркъуырдта дæ Хуыцау! 
Фæхъыг дæм и - мах нал хастай дæ сæрмæ. 
Нæ хъæды фарн, ныллæггæнгæ, цытдзау 
Фæцыдтæ не ’хсæн не ’ппæтæй уæлдæрмæ! 
Ныр кал цæнкуылæй арыды фæздæг... 
Кæд де ’намонд цытылмарддзинад, - уый нæу!» 
Нæ цæф бæлас ын: «Марг бындзыд, хæлæг, 
Бæлас уæвгæйæ, хъæды ’мвæз дæр чи нæу! 
Мæ рæзыны цы аххосджын уыдтæн, 
Мæ алыфарс куы никæйы хъыгдардтон? 
Уæлæмæ иста хъæды амонд мæн. 
Мæ цард æз Хурæн абайыл фæлвæрдтон. 
Цытмæ бæллын дæр уа æнаив нæу, 
Хæрзудæй рæзгæ бæрзæндтæн куы судзай. 
Дæ бонæй у - арв никуы ’рцæвдзæн дæу - 
Йæ хъæзтытæн ды худинаг дæ, - къудзи!» 
58 

КУСÆГ БÆХ ÆМÆ ПЕГАС 
(Иу пæтæн) 
Уынын дæ «æфсургъыл». Къуыдиппæй кæсыс, 
Айуан кæнын систай зæхкусæгыл хъалæй. 
Мæ куысты Бæхыл мын пыр-пыр худт кæныс, 
Дæ «Пегасы» цур æй æгаддæр æнхъæлæй. 
Поэзийы фарнæн йæ бындур - бæркад. 
Уæнгдых фæллой - уый дзы у раздæр! 
Цы ранæй фæхауид куысты Бæхы кад, 
Уым ницæмæн хъæуид Пегас дæр. 
МÆ БÆСТЫРÆСУГЬД ÆМÆ 
МÆ БÆСТЫРÆСУГЬДÆН 
Гæды загьд - тобæ! Ацы ран нæ хъазын: 
Æцæгдæр æз дыууæ уарзоны уарзын. 
Сæ иуæй иннæ хурджындæр, рæсугъддæр, 
Сæ иуæй иннæ ’фсармджындæр, хæрзуддæр. 
Зæххон дзæбæхты фидауцæй æмбулынц, 
Ацырухстау сæ кæрæдзимæ худынц. 
Кæцы мын сæ у адджындæр - нæ зонын, 
Фырбуцæн сæ мæ дыууæ цæсты хонын. 
Сæ нæмттæ сын мæ фыны дæр ма дзурын, 
Сæ дыууæ дæр йæ чызджытæ сты Хурæн. 
Æз сæм цæстдзыдæй, цас цæрон, - кæсдзынæн, 
Сæ номыл цины зарджытæ фысдзынæн! 
59 

* * * 
Чызгарæзт æрдзыл та сæнтты цинæй сыстад 
Гæлæбуты арт-хъазт. 
Ир дидинæг калы. Йæхи æнгæс Майæн - 
Мæ зæрдæйы райдзаст. 
Сырхзынгфестæг дзырдтæ мæ зарæджы сæрмæ 
Гæлæбутау хъазынц, 
Сæхи йæм нывæндтау (йæ фидауцы ’рбадой) 
Æнæрхъæцæй ’вазынц. 
Æз зарын. Мæ уды кæрæдзийæ ризынц 
Бæллиц æмæ амонд. 
Илæлæй! Чызгай мæм куыд æхцон фæхудти, 
Цы рæсугъд уыд абон! 
МЕ ’РДÆГХÆЛД ДИДИНÆГÆН 
Æмвæрстæ бадæм уарзты фæзы мах. 
Чындздзонау ыл фыццаг хæрздæфтæ калыс, 
Лæппуйы уд зæрдæскъæфæны дарыс, 
Æмæ дын уый дæр фестади цырагъ. 
Æрбадынæввонг мыдыбындз тæхы 
Дæ русты цур, дыв-дывæй дæ æййары. 
Дæ фæлгонцы мыд кæй ис, уый æнкъары, 
Йæ узæлдæй дын «ма мæ тæрс» зæгъы. 
Нырма æрдæгхæлд уарди дæ, мæ зæд, 
Уæддæр уындæй ныридæгæн цы ’хцон дæ! 
Ды ма æххæст куы райхæлис, мæ бонтæ, 
Дæумæ ма мын кæсæнтæ уаид уæд! 
60 

ХУРЫ ЦÆССЫГТÆ 
(Экспромт) 
Дидинæгау худы Хуры чызг, 
Нал исы йæ цæстытæ мæнæй, 
Зæрдæйыл æфтауы уарзты зынг 
Буцдæр касты уалдзыгон тынтæй. 
Хаты мæм æдзынæг: «Равзар мæн, 
Æз нырма нæфæччиаг дæн, сонт. 
Бауарз мæ, æмæ ысуон дæуæн 
Цины хур, нываг æмæ нывонд. 
Схъуырмæ дæн. Цы адджын у, цы тынг! 
Охх, фæлæ йын бауарзæн та нæй — 
Дидинæгау худы Хуры чызг... 
Къамы - уæлмæрдты цыртæй. 
Хуры къæвда гом арвæй æркалд - 
Исдугмæ, ыстæй æваст фæхъус. 
Фенхъæлдтон: йæ зынгхуыст чызгыл мад 
Акуыдта мæнимæ дæр та цъус. 
ÆНХЪÆЛДЖЫТÆН 
Мæ фыстытæй æз бирæты æнхъæлдтон 
Поэзийы æцæг нæртон хæзнатæ. 
Нæ уыдтæн раст. Ныр, мидæфсармæй судзгæ, 
Мæ номы къæмтау, судзын уыдон арты. 
Цæсты ’фтауджытæн «рухсаг» дæр нæ зæгъын - 
Фæтары уæнт, - мæ къухтæ сæ ныхсдзынæн. 
Æз уыйхыгъд райсом цъус бынтыл поэтау 
Ирыстонмæ сыгьдæгдæрæй зындзынæн. 
61 

НАНАЙЫ ЧЫЗГ ЦÆМÆЙ АСЫРХ 
Сонт чызг фæриуджын. Цæхæртæ ыскалдта 
Фынддæсæм уалдзæджы дидинкал радæй. 
Дзагьыр цæстытæ кæдæмдæр ныддардта 
Уарзтæмхиц монцимæ гомрудзынг уатæй. 
Сабыр мад аивæй загъта йæ чызгæн: 
«Ралæууыд уалдзæг, дæхи дзы фæхъахъхъæн». 
Хъазхъуыр æм бакасти - джихауæй уымæн: 
«Уалдзæгæй, Нана?.. Хынджылæг ма ма кæн...» 
Мад ын: «Куы зоныс - гыццыл гыгы нал дæ...» 
Хин чызг - æнæнтыст ыл барæй «фæбустæ», 
Фæлæ кæд уыди фыццаг уарзтмæ уалтæ! - 
Раргом æй кодтой нанамæ йæ рустæ. 
АВТОПАРОДИ 
Цы æнамонд, цы худæг дæн! 
Мæ хъысмæт мыл хъæрæй кæуы: 
Фыдуынд лæппу уæвгæйæ, мæн 
Æрмæстдæр Хуры чызг хъæуы... 
Куыд нæ сæттын! «Æртыны» онг 
Æдзух фыдæнхъæлтæн фæраз, 
Дæлдзæхæй сыст æмæ та ног 
Чызджыты рухсдæры ныууарз!.. 
Æмæ та ногæй афтæ ’нхъæл: 
«Уый у мæ нываг хур, зæххон». 
Æмæ та: «Гъæй-джиди, - ныббæл, 
Тæхуды, къайæн æй æрхон!..» 
Цы хæйрæджджын романтик дæн! 
Мæ нана мыл мæрдтæй кæуы: 
Фыдуынд усгур уæвгæйæ, мæн 
Æрмæстдæр Хуры чызг хъæуы... 
62 

ЫСГОРÆТАГ... 
- Уый афтæ хъалæй чи цæуы 
Нæ бульвары? Цы тъуз у? 
- Уый «замæй» кусы, хицау у, 
Мæ иу зонгæ Битъуз у. 
Йæ уæллæгтæм - козбауы хур, 
Бынытулæг, дымысдæр. 
Йæ дæллæгтæм - Хуыцауы дур, 
Къуыдиппы дзырд, сæрыстыр. 
Ысгорæтаг. Идиттыри! 
Хъæуккагмæ ма кæм лæууы! 
Уæзданæн ыл цилиндр и, 
Цы худ-иу дардта хъæуы! 
Зыдтон æй æз æдылыйæ, 
Мæгуырæджы æнгæсы... 
Ысхъомыл и нæ сылыйæ, 
Ныр ма мыл кæд æрвæссы! 
63 

ИРÆТТÆН ИРЫСТОНЫ УЫРЫССАГАУ 
РОМАНТÆ ФЫССÆГ 
Къостайы-иу йæ фыд Леуан афтæ афарста: 
«Уæддæр цы уыдзынæ, цы?» 
Нæ иу «ирон» ныммæрдвæлурс æгъуыссæгæй: 
Æхсæв-бонмæ нæ базоны æнцой. 
Йæ ирæттæн роман фыссы... уырыссагау! 
Гъе ахæм у йæ удхары фæллой. 
Тыхсы йыл Мад-Ир, хъавгæ уымæ бакæсы, 
Нæ йын æмбары йе стъолыл йæ фыст, 
Æмæ та йæ, Къостайы фыдау, бафæрсы: 
«Уæддæр, хъæбул, цы куыст кæныс, цы куыст?» 
ПОЭТЫ ÆНХЪÆЛÆН 
Æз амæлдзынæн иу-искæд? Уæдæ! - 
Æз худгæ Хурау фестдзынæн зæрдæ! 
Мæхи уæларвмæ хъæлдзæгæй нывзилдзынæн, 
Уым, Хуримæ æмдзугæнæгæй, зилдзынæн. 
Йæхицæй Хур нæ ассондзæни мæн: 
«Мæ сыгьдæг хъæбул!» - афтæ мæ зæгьдзæн. 
Нæ Ирыл-иу æрвылсæумæ ыскæсдзынæн, 
Æгас бон-иу æм уарзонау фæкæсдзынæн. 
Уыдзынæн кæд зынгау чысыл, уæддæр 
Нæртон цæстытæй Ир уындзæн мæн дæр, 
Поэтау мæ йæ «боны стъалы» хондзæни, 
Дзыццайау мæ мæ номæй дæр ма зондзæни. 
64 

• » * 
Хæлæг дæм кæнын, гæлæбу, 
Мæхиуыл худын дæ цуры: 
Куыд тагьд рахатыс, уæвгæ та, 
Дæ уды къæртты - дæ хуры! 
Авд хохы фæстæ æмбæхсæд, 
Уæддæр æй фындзæй нынкъарыс. 
Романтикау æм фæтæхыс, 
Йæ сусæг ран æй ыссарыс. 
Ныццин ыл кæныс, ныззилут 
Зынг фæзты сæрмæ цырынтæй. 
Мондæгтæ уадзын куы сисут 
Адджын амонды цæрынтæй. 
Æз та, ныммæлон, æдзухæй 
Чызджыты зылдмæ æмдзасты, 
Ыстыр диссагæн, ныры онг 
Нæма базыдтон мæ цæсты! 
3 Боциты А. 

СЫХАГ ЛÆППУ ЙÆ ЧЫНДЗЫЦÆУÆГ 
УАРЗОНÆН 
Сонт чызгæй мын аскъæфтай мæ худ, 
Бирæ дзы фæхъазыдтæ «садистау», 
Аскъæфтай чындздзонæй та мæ уд, 
Ам дæр та мæ фаг дæ «маст» фæистай. 
Гъеныр ды чындзы, мæ бон, цæуыс, 
Рахонынц дæ чындзхæсджытæ, гъемæ 
Хызы бын хæкъуырцгæнгæ кæуыс - 
Кæд, мыййаг, «хæрзбоны» куыдæй - мемæ! 
Куыд байрæджы кодтон 
Дæ иунæг фæкастмæ, 
Дæ сау дыууæ цæсты 
Уысммæйон нымдзастмæ! 
Дæ уыцы фæкастæй 
«Цы кæнон?» - ыстыхстæн. 
Æнахуыр фæндоны 
Мæ хъуырмæ нынныхстæн. 
Нæу дуне хуымæтæг, 
У тæккæдæр аргъау! 
Дæ сау дыууæ цæстæй 
Куы тайын цырагъау. 
Бын бауон, æнæрхъæц 
Æнхъæлцауæй - уарзтмæ, 
Куыд байрæджы кодтон 
Дæ иунæг фæкастмæ! 
66 

ХУРМÆ КÆСЫН УАРЗЫ... 
Нæхи гыццыл Людæйæн 
Ме’нахуыр гыгыйыл 
Æз мæхи ысцагыон: 
«Арæх ма кæс Хурмæ!.. 
Цал хатты дын загьтон!» 
Уый мæм цырд фæзылди, 
Худтæй дзуапп мын радта. 
Æмæ та йæ цæсгом 
Арвы цъæхмæ сдардта. 
Дзурын æм лæгъзæй дæр: 
«Хивæнд ма у, ма кæн, 
Де ’нахъом дзæццыты 
Хуры зынгæй хъахъхъæн. 
Кæннæуæд дын райсом 
Рисдзысты, кæудзынæ... 
Нал лæудзæн сæ цæссыг, 
Бакуырм мын уыдзынæ...» 
...Мисхал мæм нæ хъусы — 
Хурмæ кæсын уарзы. 
Ноджы ма мыл худы, 
Ноджы ма мæ хъазы... 
67 

КЪУПРИ ДЗИУ ÆМÆ 
АРАХЪНУАЗÆН СЫКЪА 
Дзæгъæлы ма хæц нозтимæ хъæбысæй! 
Фæрæдидзынæ ацы ран дæ ныфсæй. 
Фæнды дæ уый - тыхджындæр уай сыкъайæ, - 
Арахъхъы ныхмæ макуы цу «фыркъайæ». 
Сыкъаимæ хъæбысæй хæцыд Дзиу ’мæ 
Сæ тъæпп фæцыди фынджы рæбын иумæ. 
Фырцинæй сыкъа - «Абырстон дæ!» - загъта, 
Нæ Дзиу ыл басаст - сыкъайы ысуагъта. 
МÆ ХУРОН ХÆСИМÆ 
Нæ нывæндын ныфсызгьæлд хъарæг дудгæйæ, 
Зынджытыл дæр мæхи æвдисын худгæйæ. 
Æмæ кæнын сырх арты зарæг амондджын. 
Æз ахæм дæн - фыдæнахуыр æрра-зондджын! 
Бæрзæндты ад, сæ нывондау æнкъаргæйæ, 
Гуыр-гуыргæнгæ, мæ судзгæ цардæй заргæйæ, 
Хъæбулау æз Нана-Хурмæ фæтæхдзынæн, 
Æрмæст цинтæ... мæ хъыгтæ йын нæ зæгьдзынæн. 
Уæддæр мæ Хур, ныййарæг мадау, бамбардзæн: 
Мæ хъыггæ дзы цæмæн æмбæхсын - банкъардзæн, 
Тæригъæд мын нæ фæкæндзæни, - райдзæни. 
Зынг цæссыгтæ йæ цæсгомыл æруайдзæни. 
Æмæ зæгьдзæн: «Мæн аккаг æнтыст равдыстай, 
Дæ хурон хæс дæ адæмы цур бафыстай: 
Зын тохты сын æууæнчы хъæлдзæг заргæйæ, 
Сæ сæрмæ сын ныфсы тырыса даргæйæ!» 
68 

КУЫРМ УСГУР ЛÆППУ ШТЫБЫ ФÆЗЫ 
(Æцæгдзинад) 
Æз а куырмы зæрдæ мæхæдæг дæн зонæг: 
Æмбал æй нæ хъæуы, йæ лæдзæг - йæ хонæг, 
Уый куырмыты хæдзарæй ардæм æрцæуы, 
Ам адæмджын тигъыл йæхицæн ыслæууы. 
Цæуджыты ныхæстæм, цымыдис-къæрцхъусæй, 
Йæ мидбылты худгæ, æгас бон фæхъусы. 
Сæ хъулондзинадæй йæ цæсгом фæивы: 
Куы сагъæсы бафты, куы ’хцоны нырттивы. 
Уæлдай монц ын раттынц чызджыты хъæлæстæ, 
Ныхъхъыдзы йæ кæны сæ уддзæфон хъæстæ, 
Йæ бæллиц ныббады йæ хъуыры, йæ уды, 
Æгас буарæй ризгæ, ныккæны: «Тæх-худы!» — 
Куырмæджы хъысмæтæй йæхицæн фæкуры 
Йæ амонды хайы - йæ сылыстæг хуры... 
Æз иуварсæй уымæ сахатгай фæкæсын, 
Тæригъæд ын кæнгæ, æдзæмæй ныккæрзын. 
69 

ÆФСÆРМЫГÆНАГ ЛÆППУ 
Хъазхъуыр чызгай, мæ дуду, 
Æнæ дæу мын æнуд у, 
Сты кæрæдзи нæ хæйттæ, 
Мах сыл цыма - тæргæйттæ. 
Уарзты бæллиц рæгъæд у — 
Йе ’мбæхсынæн æгъгъæд у, 
Фæлæ, оххай, мæ дуду, 
Де ’взæр «цæргæс» тæппуд у. 
Сусæг мæты тыхсгæйæ, 
Ракæсыс мæм хъызгæйæ. 
Акъуырыс мыл дæхи дæр, 
Нал фæуарзын мæхи дæр. 
Ма мæ фæлидз тæргайæ — 
Бастъæлдзынæн æррайæ, 
Уæлмæрдтæм ма цæудзынæ, 
Сусæгæй мыл кæудзынæ... 
Цæй уæд та дæм, мæ хурон, 
Баныфс кæнон ысдзурын, 
Бакъæзон дæм мæ фæндон, 
Бахудай мæм: «Нæуæндон...» 
70 

СЫЗГЬÆРИНЦЪАР ЛАЛЫМЫ «СУСÆЬ 
Сызгъæринцъар лалым, фыдрæсугьд, хынцаг — 
Зынд алы бон махмæ цæмæйдæр фырдзаг. 
Уыд боцкъайæ стырдæр. Йæ мидæг цы уыдис, 
Æнæрхъæцæй кодтам мах уымæ цымыдис. 
Æнхъæлдтам, йæ мидæг уыдзæни æмбæхст, 
Дзæбæхгæнæг ронгау, æлутон æрмæст, 
Æнхъæлдтам, æрвон у - æрхаудта Хуыцауæй... 
Стæй фегом йæ «диссаг» æмбисонды цауæй: 
Хæрзчысыл рæхуыстæй нæ лалым фæкъæртт. 
Æмбыды хуызæнау ныл айхъуыст йæ пъæртт. 
Ныпъпъæгыъæст дзы кодга ызнæт хъылма ’лгьагæй, 
Фæйнæрдæм лыгъдыстæм йæ тæссаг сымагæй. 
71 

* » * 
Ма фæрсут, цы кары дæн, - 
Рахатут æй мæ зарджыты, 
Урссæртыл дæр æвзонг тыхæй 
Уарзты уалдзæг æндзарджыты. 
Сонты азты мæ Урсдоны 
Æз бæллицæй фæцæстдзыд дæн, 
Царæфтыдау уæдæй нырмæ 
Æз мæхимæ нæма ’рцыдтæн. 
Цардæмхицад, æфсармæвдылд 
Рагæй-нырмæ мæ кад, мæ ис, 
Ме ’намонд дæр, мæ амонд дæр, 
Судзгæ низау, æфсармы ис. 
Æз нырма дæн тынг æнахуыр, 
Сонтау худæг - мæ кæстытæй: 
Чызджытæ ’мæ дидинджыты 
Ивддзаг кæнын мæ цæстытæй. 
Тынг бирæ ма мæ уалдзæгтыл 
Хур-къæвдатæй фæкæудзынæн, 
Уарзонæн ма, Ацæмæзау, 
Уарзты рындзыл фæлæудзынæн. 
Æз уыдзынæн кæддæриддæр 
Рæзгæ поэт, æнæкарон, 
Тæккæ рухсдæр романтикау, 
Цард чи уарзы æнæкæрон! 

ЦАРДÆГАС ÆРФÆНЫ ФÆД 
Æцæг цардæн йæ сыгъдæгдæр æвдисæн 
Ис судзыны! У судзын та цæрын! 
Нæ хатыдтон нæ зæххыл уыцы диссаг, 
Ныр та ма йæ уæлæрвтæм дæр уынын. 
Уæрæх Æрфæны фæд ыстъалыдзагæй, 
Уæлмонцтæй ризгæ, фидæнтæм тæхы, 
Æмæ мын йе ’хсидгæ цæхæрты ?взагæй, - 
«Уыныс? - æз цард дæн, судзгæ цард!» - зæгъы. 
Æрфæны фæд, мæ зæрдæ дæ ныххур и — 
Æцæгæй куы дæ цардæгас, мæ бон! 
Фæлæ куы дæн рыджы мурау дæ цуры, 
Уæд дын, зæгъ-ма, куыд ахъæбыс кæнон? 
«ЧИ НÆМА РАЙГУЫРДИС, УЫДОНÆН» 
Ног та мæ иу хион баййардта: 
«Уаих уай, сонт дæ, Алыксандр!— 
Зонд дæм ныры онг нæма ’рцыди!.. 
Хихор æнамонд! Цæргæ та ма, 
Кардзыд уæвгæйæ, кæд кæндзынæ?! 
Бабын дæ кодтой, æрра низау, 
Уыцы æлгьысты æмдзæвгæтæ! 
Хъоды сыл бакæ! Нæ дæ хъæуынц! — 
Алчи æхцайыл куы бафтыди, 
Де стихтыл адæм куы нал ысты, 
Чи ма сæ кæсы?! Кæмæн фыссыс?!» 
Загътон ын мидбылты худгæйæ: 
«Тынг хорз æй зонын - кæмæн фыссын — 
Чи нæма райгуырдис, уыдонæн!» 
73 

Нæма хатын, нæма ахсын мæ зондæй, 
«Ысфæлдыстадон хъизæмар» цы хонынц. 
Æмæ дзырдæй нывгæнджытæ сæ бонтæ, 
Зындоны хаудау, удхарæй куыд тонынц. 
Æз та уæдæ, куы фæфыссын æмдзæвгæ, 
Цыма гъе уæд дзæнæты цъупмæ схизын, 
Æгас буарæй поэзийыл ныдзæвгæ, 
Уæлдунейæ налхъуыт-налмастæ исын. 
ДИНÆВДЫЛД ÆМДЗÆВГÆ 
Уалæ арвмæ ыскæсын, - 
Уым Хуыцау и мæ сæрмæ, 
Æз Хуыцауæй нæ тæрсын, 
Æз дзы кæнын æфсæрмы... 
Æз куы цæрин йæ фарнæн 
Тынг фидауцджын рæсугьдæй! 
Уый - йæ нысан мæ цардæн, 
Арт ыл цæгьдын мæ удæй... 
Ме ’нæбоныл фæкæлгæ 
Исты къуыхцы куы ’руадзын, 
Уæд, Хуыцауæй сырхгæнгæ, 
Мæ цæстытæ æруадзын. 
Цас нæ цæрон, - Хуыцауæн 
Удсыгъдæгджын уыдзынæн, 
Мидæфсармæй æгъдау ын 
Хъæды дæр ма кæндзынæн. 
74 

* * * 
Адæм нæ фæзонынц - бирæ кæй ысты, 
Фæлæ куы рацæуынц хæстмæ фæдисы, 
Æмæ сæхи уым куы фенынц æмбырдæй, 
Гъе уæд фæзæгъынц æхсызгонджын дисы: 
«Мæнæ цæйбæрц ыстæм! - зæххыл нæ цæуæм. 
Гъеныр, нæ тыхгæнæг, додой дæ къона!» 
Адæм æмвæнд тохæн бирæ кæй ысты, 
Хъуамæ уый адæмæй алчидæр зона! 
Æрдæгхæлд дидинæгау хур 
Æнæзæгъгæ тыппыр у уарзтæй. 
Рæвдауæг буц мадау фæлмæн 
Кæсы зæххон цардмæ æмрастæй. 
Бæрц зоны аудæгау уый, 
Æндæр нæм йе ’гас уарзт куы ’вдисид, 
Гъе уæд йæ худгæ рухсы тых 
Нæ зæххы иннæрдæм дæр хизид. 
О Хур, Рæсугъддзинады чызг, 
Зæрдæйы ’нгæс æрдæгхæлд уарди, 
Хуыцауы цæстау махыл кæс! — 
Дæ бур тæмæнкалды нæ цард и! 
75 

ПОЭТТÆ - УАСТЫРДЖИОНТÆ 
Тыгьд быдыры дзæгьæл бæлццон лæууы, 
Йæ сау талынг къуырцдзæвæнæй кæуы. 
«Дæлæмæ ’рхау!» - йæ Хуыцауы æлгъиты, — 
«О, иу адæймаг!» - баххуысагур сиды. 
Уынын æй æз мæ зæрдæйы цæстæй - 
Куырм ыстъæлфыл куыд ныззилы тыхстæй. 
«Фæтырнын дæм - ныхъхъæр кодтон æз уымæ - 
Кæцæй сидыс?! Кæдæм цæуон!?» - фæрсын æй. 
Æххæстгæнгæ, фæндагсарау, мæ хæс, 
Уый рахуыдтон Ыстыр Фæндагмæ æз, 
Йæ нысанмæ та цинæй судзгæ араст, 
Фæстаг дзырдтæ: «Хæрзбон» æмæ «Фæндараст». 
Æмæ та хъусын: фæсвæды кæмдæр 
Уынгæджы тарæй хъæр кæны æндæр: 
«Тындзын дæм! Багьæц!» - уымæ дæр та сидын... 
Гъе афтæ цард фæндагсарау æрвитын. 
Хуыцауæй нывгонд - ацы хæс мæнæн, 
Æз дзы поэттау Уастырджион дæн! 
... Æви цæуы тыхст бæлццæттæм нæ хуызы 
Йæ аудæнтæй Лæгтыдзуар æххуысы?.. 
76 

ЦЫКУРАЙЫ ФÆРДЫГ 
Дыууæ удмæ калдта йæ алæмæт хуртæ, 
Ыскодтой дзы уыдон та хъазæн тыччы. 
Æрхаудта сын дурыл, ныцъцъæлтæ, ныммуртæ, 
Ныр ма йæ цæссыгкалгæ мысынц хъыджы. 
Цыкурайы фæрдыг... Уыдис æмæ нал ис. 
О, уыцы хæзнайыл куыд аудын хъуыд!... 
Ныр ма сын æнæ уый цæрæн дæр куыд ма ис?.. 
Ис амæлæн дæр ма æнæ уымæй? - Куыд?! 
Мыдыбындз дæр ыл нæма абадти 
Мæ дидинæгыл, - 
Чызджыты фæзы мæ дыууæ цæстæн 
Æрттивинагыл. 
Мæ уды цардыл алæмæтонæй 
Хæрздæфтæ хæссы, 
Æнæрхъæцæй мæм, хæстулæфтгæнгæ, 
Æнхъæлмæ кæсы. 
Тыххæй ма быхсгæ, цъæх артау ризы 
Адджын фæндонæй - 
Гъе уымæ бæллы, куы йæ бафсадин 
Дзæм-дзæмы донæй. 
Уæд фестъæлды уон, аккаг сæрæн ын 
Куынæ разынон, 
Афоныл уымæ æд дзæм-дзæмы дон 
Куынæ фæзынон! 
77 

КОБРÆ ÆМÆ УАРЗÆТТÆ 
(Æцæг хабармæ гæсгæ фыст) 
Амонд нæ, хатгай, йæ аргьауыл хаста, 
Сауæрфыг гье уæд мæн тынг бирæ уарзта, 
Растдæр дыууæ зæдау æрдзы зындыстæм, 
Хъæдбынты, къуылдымты хъазгæ зылдыстæм. 
Иу ран ныл кобрæ мæлæтау æрбамбæлд,- 
Уымæн адзалау тæссаг у йæ бамбæлд. 
Сау кобрæ гуырыл йæ мамма сæр систа, 
Уыцы цыргъæмдзастæй кодта нæм дистæ. 
Цасдæр нæм афтæ сæрæргъæвдæй касти, 
Гъе стæй, куы фæхæца махыл, - фæтарсти: 
Цъыллынг - цæхгæрæй тæссармæ фæзылди, 
Айсæфт. Чызг афарста: «Уый та цы уыди?» 
«Кобрæ уыд, - загътон, - æвирхъаудæр хилæг, 
Маргджын дæндæгтимæ амыты зилæг. 
Сырдтæ ’мæ адæмæй цас уый фæцагьта! 
Уарзæттæм не ’вналгæ, мах та ныууагъта». 
78 

ЭЛЕГИЙЫ БОН 
Чындздзон чызг ма кæй æн- 
хъæлдтон, уыцы Н-æн 
Мæ сæр мыл ныхъхъæла и ацы бон, 
Ныддудын, фæнды мæ кæуын, 
Зæрдæдзæф тыхстæй ма нæ хæдзармæ, 
Гæлиртæ æвдисгæ, цæуын. 
Куыннæ-ма! - мæ арт мыл ныууазал и. 
Мæ уд мын æвдæрзынц мæттæ: 
Чызгай ма кæй хуыдтон, уый афарстон: 
«Моймæцыд дæ?» 
Ныддардта мæм уый дæр йæ цæстытæ, 
Куы бахудид хъалæй: «Ыууæ». 
Йæ иу цæфыл дæр мæ нæ ныууагъта: 
Мæ сабитæ та, дам, - дыууæ. 
Мæнæн та куырмæджы мæ цард фестад... 
Гъе уымæн мæ фæнды кæуын. 
Гæлиртæгæнгæ ма нæ хæдзармæ, 
Зианæй цæуæгау, цæуын. 
79 

♦ * » 
Тыбылты Надяйы 
фæндырдзагъдмæ хъусгæйæ 
Комулæфт æнæзæгъгæ, 
Улæфгæ кæлæнтимæ, 
Ивылы та зæрдæйыл, 
Сæмхæццæ мæ сæнттимæ. 
Атъæпп уай, ирон фæндыр, 
Ды йæ къухты Надяйæн, 
Кæд хæйрæг цы басгуыхыс 
Йе ’нгуылдзтыл мæ катайæн! - 
Ногæй та дæ хъæзтытæй 
Байдыдтон æрра кæнын, 
Уарзтæй худгæ, дудгæйæ: 
«Ныр цы фæуон?!» - бакæнын. 
Худын та мæ бæллицмæ 
«Дон!Дон!»-гæнгæ удтыгъдæй, 
Æмæ судзын уалдзæгыл 
Диссаджы рæсугьд сыгъдæй. 
Азæл, цæр, ирон фæндыр, 
Ды йæ къухты Надяйæн! 
Мæн фæнды дæ кæлæнты 
Урс сæкæрау батайын! 

МАДЫ ЦÆСТ 
Ирд дидинджытæ - гыгы ’нгæстæ, 
Фаззæтты уындæй - æмхалдихтæ, 
Хурæн, цæуæтау, о, цас ысты! - 
Нæй сын нымæц дæр зæххон сæрды. 
Чи сæ кæцы у сæ нанайæн, 
Уый сын Хуыцау дæр нæ рахатид, 
Хур та куы скæсы æрвылсæумæ, 
Гъе уæд сæ алкæй дæр базоны. 
Номæвæрæг сын йæхæдæг у - 
Алкæмæ дæр сæ йæхи номæй 
Сдзуры, хæларæй йæм бахуды, 
Буц æй йæ тынтæй æррæвдауы. 
Мады цæст, уæдæ цы диссаг дæ 
Фаззон хъæбулты æвзарынмæ, - 
Цасфæнды куы уой, гье уæддæр сæ 
Генийау ивддзаг куыд нæ кæныс!.. 
81 

* * * 
Уардитæ, уардитæ, 
Кæрдæджы зæдтæ, 
Фидауцы судзгæйæ- 
Алыхуызæттæ. 
Сæрд æмæ уалдзæджы - 
Цардæй уысмонтæ, 
Диссаг цæмæйдæр та, 
Зæххыл - æрвонтæ. 
У уыл Рæсугьддзинад 
Уарзтау зæрдæбын, 
Мидисы аппæй та - 
Сусæг, æнæбын. 
Уый æз философау 
Искæд куы ссарин, 
Гъе уæд мæ рæсугъддæр 
Зарæг ныззарин. 

ХИСТÆРТЫ АХХОСÆЙ 
А зыд царды чи ма у фæстæзад: 
Сонт чызджытæ модæйыл кæрæфты 
Иууылдæр ныззындысты хæлæфты! 
Хистæртæ, сæ тæригъæд фæхæссат! 
А зыд царды чи ма у фæстæзад: 
Хи ’взагыл ма кæстæртæ кæм дзурынц! 
Се ’ппæт дæр уырыссагау лæхурынц. 
Хистæртæ, сæ тæригъæд фæхæссат! 
А зыд царды чи ма у фæстæзад: 
Кæстæртæн сæ ахуыры - хъылма низ: 
Амонд сын æнæ «дозæйæ» нал ис. 
Хистæртæ, сæ тæригъæд фæхæссат! 
А зыд царды чи ма у фæстæзад: 
Иры фарн кæрæфы цур ысницы, 
Уый фыдæй йæхицæй Ир дæр лидзы. 
Хистæртæ, йæ тæригъæд фæхæссат!!! 
83 

ÆНÆСГÆРСТ ЦÆУÆНТЫЛ 
Бæлццон дæн, нæрæмон сæрыстыр, 
Æууæнкæмдзаг хъæлдзæг философ, 
Мæ Ирæн фырты хæстæ фидгæ, 
Йæ рæсугъддзинады æхсидгæ, 
Цæуын æз, мæ зæрдæйы къухты - 
Æрттивагдæр мингай цырæгътæ. 
Поэтау сæ фæндæгтæм дарын, 
Мæ ног цинтæ афтæмæй зарын. 
Æмæ та мæ ногæй, æвзонгау, 
Цæрыны зынаргьдæр хæзнайæн, 
Цъæх æрдзы æнæсгæрст цæуæнты 
Цыкура ыссарын æрфæнды. 
Æмæ та æвзонджы æнхъæлцæй 
Æууæндын, мæ къухы кæй бафтдзæн 
Алæмæт Цыкурайы фæрдыг. - 
Æз цъус дæр нæ кæнын дызæрдыг... 
84 

ХУЫЦАУИМÆ НÆ ХЪÆЗТЫТÆ 
Æд сæнттæ ’мæ æд цымыдис, 
Хъæзтыты хи фæлтæргæйæ, 
Фæзмын Хуыцауы алы бон 
Мæ зонд æмæ мæ зæрдæйæ. 
Æмæ фыссын æмдзæвгæтæ - 
Æхцон исынæн, уарзгæйæ. 
Хуыцау дæр Дуне сфæлдыста, 
Йæхи ирхæфсгæ, хъазгæйæ. 
Нæма ысты фæндон дзæбæх 
Дуне æмæ мæ фыстытæ, 
Нырма ысты æркæсинаг 
Хуыцауимæ нæ куыстытæ. 
Зæрин хъазты Хуыцауимæ 
Нæ куыстыл къух нæ исдзыстæм, 
Нæуæг та-иу цы саразæм, - 
Хуыздæр хуызы нывдисдзыстæм. 
Цæмæй йæ фарн зæххон цардæн 
Нæ фидæны рæсугьддæр уа, 
Æмæ цæмæй нæхицæн дæр 
Ысфæлдыстадæй рухсдæр уа! 
85 

ГОРАЦИЙÆН 
Латинаг хорз поэт, 
Æд æвзаг амардтæ, 
Кæддæры заманыл 
Нæ нырæй адард дæ. 
Латинаг хорз поэт, 
Мæлы мæн æвзаг дæр, 
Æз Иры поэттæн 
Дæн кæд сæ фæстагдæр... 
Латинаг хорз поэт, 
Дæу уарзын ме ’рвадау. 
Куы суæм æмхъысмæтон 
Мæрдты, дыууæ мардау, 
Гъе уæд мæ сау хъыджы 
Дæ цурмæ ’рцæудзынæн, 
Мæ Ирыл, ме ’взагыл 
Дæуæн ныккæудзынæн. 
Мæн арф æнкъаргæйæ 
Ды ницы дзурдзынæ, 
Кæстæрау ма кæуон - 
Мæнæй нæ курдзынæ. 
Нæхинымæры та 
Хуыцауы ’лгъитдзыстæм. 
Рæстæй нæ зындоны 
Йæ сау хæс фиддзыстæм. 

УÆЛАХИЗЫ ФЫЦЦАГ МÆЙ МАЙЫ 
(Балладæйы бæсты) 
Хæсты фæстæйы Уæлахизы бонтæй 
Иуы ’рцыд а хабар: майдзаст æрдз ради. 
Дидинæг-къабайы Хурау, кæугæйæ, 
Фæсхъæумæ хæдзарæй сауæрфыг уади. 
Уади цæссыгкалгæ, комкоммæ ’мдзастæй 
Уырдæм, цы ран зыны къуыбыр æддæдæр. 
Йе ’мбал чызджытæ йæ афтæ куы фæрсынц: 
«Уæууа, куынæуал нæ кæныс уынгæ дæр! 
Афтæ кæдæм тындзыс? Дис дыл фæкодтам?» 
Уый сын куы дæтты хъуырмæ-дзуапп, фыд-зынон: 
«Фембæлдмæ тагъд кæнын - къуыбырмæ уартæ, 
Хъуамæ æз афоныл уырдæм фæзынон: 
Уарзонæн ууыл æз хæсты быдырмæ - 
Хæсты фæстаг бон фыстæгæй дзуапп радтон. 
А изæр хъуамæ уыдаид нæ фембæлд, 
Фæлæ... фæмард мын и хæсты фæстаг бон!..» 
Æмæ ныййах кодта карздæр уынгæджы, 
Адæргæй йе ’мбæлттыл радгай куы тыхстис. 
Æмæ сахаты бæрц хъæугæрон йемæ 
Чызджыты кæуын дæр уалдзæгыл хъуыстис. 
87 

* * * 
Хæрздæфджын уддзæф 
Кæлы дæ кастæй. 
Мыдадджын улæфт 
Кæнын дæ уарзтæй. 
Мæ дæлæвзаг дын - 
Налхъуытон дзырдтæ. 
Мæ дойны уарзтæн 
Дзæм-дзæмы хъуыртт дæ. 
Дæу чи сфæлдыста, - 
Цы дзæбæх мад у! 
Уый йе ’цæг номæй 
Рæсугъддзинад у. 
Уæд дын дæ диссаг 
Цæмæй ысбарон? 
Мæхи дæ ахсты 
Куыдæй ыссарон? 
Зæдау нæ сыхмæ 
Кæцæй æртахтæ? 
Дæуæй куы кæнын 
«Тæх-худы», «ах»-тæ. 

АВДÆНЫ ЗАРÆГ 
Æз дæ уæлхъус - удæгас цырагъау, 
Мады фæндиаг уай! 
Ракæнон дын «Коммунизмы аргъау», 
Ал-ло-лай! 
Уыцы аргъау рухс фарнæй куыд дзаг уыд! - 
Цæр æмæ дзы рай! 
Амонд - иумæйаг нын уым фыццаг уыд, 
Ал-ло-лай! 
Сæрды-иу дзы кодтам хъæлдзæг зиутæй 
Карст мæнæутæ най. 
Цин та-иу бырста æддæмæ риутæй, 
Ал-ло-лай! 
Иумæйаг къæбицмæ алчи хаста 
Хидвæллойæ хай, 
Адæймаг йæ рæсугъд дуджы уарзта, 
Ал-ло-лай! 
Уым цы рухс бæрæгбæттæ æрвыстам! - 
Ног аз!.. кæнæ Май!.. 
Фарны тых дзы мах фыдтæй куыд хызта! 
Ал-ло-лай! 
Гъе стæй баистæм цыфыддæр зинтæй 
Царциаты хай — 
Саудæр сайд нæ акодтой сæ хинтæй, 
Ал-ло-лай! 
Багъæц, сомбон та нæм уыцы аргъау 
Ралæудзæн, ай-гъай! - 
Уый дын балхæндзыстæм царды аргъæй! 
Ал-ло-лай! 
89 

ÆЛВÆСТ ХЪУЫДЫТÆ 
Ис донæн дæр уæлдæр амонд - æхсæрдзæн, 
Тæхгæ зарæг гье уымæй фесты æрдзæн. 
* * * 
Куы баци Кремль «зæрæдты хæдзар», 
Уæд ныл ныккалд нæ Цæдисæн йæ цар. 
ЧЫРЫСТОН ЦÆСТÆЙ КÆСГÆЙÆ 
- Дунейы ныхыл цы фыст и? 
- Фæйнæрдæм тыгьдæй Чырысти. 
КУЫДЗ ÆМÆ ГÆДЫ 
Цард сæ кæрæдзийы хъæнты 
Ацы æмбæлттæ уынынц: 
- Цард куыдз у, - ысдзырдта гæды. 
- Цард гæды у, - загъта куыдз. 
90 

ЦЫРТЫЛ ФЫСТ 
Лæджы ном йæ фæстæ бæласæй куы заид, 
Бæгуыдæр, уæд рæстæг æнустæм фæйлауид. 
Хъайтарты ингæнтыл - цæргæсбадæн тулдзытæ, 
Тæппудты ингæнтыл - тæрхъусбадæн къудзитæ. 
КÆЛМЫТÆДАРÆНЫ 
«Хуыцæуттæ сты адæм! - Цы тæрхæттæ ссарынц! 
Мах, удхор кæлмытæ, куыннæ кæнæм дис! - 
Нæ марг нын лæмарынц, нæхи нын нæ марынц... 
Кæд уымæй хъыгдæр тæрхон кæлмытæн ис!..» 
МÆНГ НАМЫСÆЙ 
НЫББУЦУÆВÆГ ГЫРКЪО 
Фырбуцæй гыркъо тайы 
Бæсты бикъау йæ тутты. 
Цы ’ндон бæласыл зайы, 
Гъе ууыл дæр ма худы. 
91 

къогьо 
Паддзах мын нæй, хуыцау мын нæй, 
Уæд цавæрфæнды дуг, 
Æрмæст дзы удтæ уæнт фынæй, 
Цæмæй сæ цъирон туг. 
АРАХЪХЪЫ БАЗЫРТЫЛ 
- Кæрон куынæ уыди йæ хылтæн, 
Уæд ныр цы ’рцыди Тъохыл? 
- Арахъхъы базыртыл тæхгæйæ, 
Йæхи ыскъуырдта «хохыл». 
ХОХ ÆМÆ ЙÆ ХЪÆБУЛ 
- Мæ буц Æхсæрдзæн, тынг хъæлдзæг мæ дарыс, 
Фæлæ æдзух æрмæст мæныл куыд зарыс? 
- Æнæ дæу, Хох, нæ уаин, нæ, æхсæрдзæн! 
Æнад уаин цъымарайау æз Æрдзæн! 

СÆРГÆНДТÆ 
Къæсæры зарæг 5 
Тулдз бæлас хурæн 6 
«Бон нæм боны...» - 
Иры зæрдæ 7 
Сæрдыгон æхсæв хъæууон кæрты - 
Агрессивон гал 8 
Парнас-хæхты бæлццонæн - 
Æнæхин дзуапп сонт чызгайæн 9 
Саумæр хуым мын афтæ дзырдта 10 
Æфсургъы амонд 11 
Нырыккон ныв 12 
Этюд Горкæты 13 
Зымæгон ныв 14 
Нанайы зæрдæ 15 
Легендæ 16 
Нæ мадæл хъазыл цы ’мбисонд æрцыд 17 
Майы рагизæрты 18 
Иры куывд Зилахары фæзы 19 
Уалдзæджы къæсæрыл - 
Ирон поэты зын хъысмæт 20 
Хæдæвзæрд - 
«Иры норст цæхæртæ» 21 
Дзырд æмæ хъæзтытæ 22 
Хæсты бардуагæн - 
Хуры фæзмгæйæ 23 
Хурмæ фæндæгтыл - 
Æз æцæг поэт уæд уаин 24 
Æрыгон поэты сызгъæрин сæнттæ - 
Александр Блокмæ гæсгæ 25 
«Чызг чызгондзинады азты...» 26 
Ахх, Мадинæ! - 
Романтикон сагъæс 27 
«Цы булæмæргъ уыдтæ...» 28 
«Æрттив, мæзæрдæ...» 29 
Уалдзыгон æхсæв Урсдоны 30 
«Цы сабыр чызг дæ...» - 
93 

Чызгай йæ хъæуы 31 
Поэты уарзондзинад 32 
«Æз аргъауы цæстытæ...» - 
Цæстылуайæн 33 
Ларисæйæн 34 
Терк йæ райдайæнты - 
Джыбыйы монолог 35 
Ирон æвзаг - хуры æвзаг 36 
Мæ адæмы зæрдæ - 
«Уалдзæджы нæртон бæрæгбон...» 37 
Сайд лæппуйы катæйттæ 38 
«Дæ мæсыг амайын фæдæ...» 39 
Дуртæ æмæ цард 40 
Доны зарæг уалдзыгон - 
Прометейы легендæ 41 
Дзыххæссæг - тæригъæдджын 42 
Романтикон тырыса - 
Нæрæмон 43 
«Сæууазæгау кæртмæ...» - 
Булæмæргъы хъаст 44 
Сауцъиуы мæлæт - 
Нæртон поэт 45 
Куыдзы зæрдæ - 
«Нымæтын ехс мын...» 46 
Æмæ та ног мæ фыны дæр 47 
Дзæгъæл уæлмæрдтæ 48 
Уалдзыгон улæфт 49 
«Уалдзæг та нымæтын ехсæй...» - 
Гæлæбуйы фæзынд 50 
Уæд ма тæргæйтты мæнæй цы хъазыс? 51 
Оптимистон - 
Поэты «хæрзбон» 52 
Амæндты æрфæныл - 
Хуры чызджы уарзоны фынтæй 53 
Цъиу салд рудзынг хоста 54 
Мæрдтæм буцгæнджытæ 55 
Нæртон фæндырдзæгъдæг - 
Мæ мады сызгъæрин зæрдæ 56 
Легендæ - 
94 

«Нæ расуг уосгор...» 57 
Бæлас æмæ къудзи 58 
Кусæг бæх æмæ Пегас 59 
Мæ бæстырæсугъд æмæ мæ бæстырæсугъдæн - 
«Чызгарæзт æрдзыл та...» 60 
Ме ’рдæгхæлд дидинæгæн - 
Хуры цæссыгтæ 61 
Æнхъæлджытæн - 
Нанайы чызг цæмæй асырх 62 
Автопароди - 
Ысгорæтаг 63 
Ирæттæн Ирыстоны романтæ фыссæг 64 
Поэты æнхъæлæн - 
«Хæлæг дæм кæнын гæлæбу...» 65 
Сыхаг лæппу йæ чындзыцæуæг уарзонæн 66 
«Куыд байрæджы кодтон...» - 
Хурмæ кæсын уарзы 67 
Къупри Дзиу æмæ арахънуазæн сыкъа 68 
Мæ хурон хæсимæ - 
Куырм усгур лæппу Штыбы фæзы 69 
Æфсæрмыгæнаг лæппу 70 
Сызгъæринцъар лалымы «сусæг» 71 
«Ма фæрсут, цы кары дæн...» 72 
Цардæгас Æрфæны фæд 73 
«Чи нæма райгуырдис, уыдонæн» - 
«Нæма хатын...» 74 
Динæвдылд æмдзæвгæ - 
«Адæм нæ фæзонынц...» 75 
«Æрдæгхæлд дидинæгау...» - 
Поэттæ - Уастырджионтæ 76 
Цыкурайы фæрдыг 77 
«Мыдыбындз дæр ыл нæма абадти...» - 
Кобрæ æмæ уарзæттæ 78 
Элегийыбон 79 
«Комулæфт æнæзæгъгæ...» 80 
Мадыцæст 81 
«Уардитæ, уардитæ...» 82 
Хистæрты аххосæй 83 
Æнæсгæрст цæуæнтыл 84 
95 

Хуыцауимæ нæ хъæзтытæ 85 
Горацийæн 86 
Уæлахизы фыццаг мæй майы 87 
«Хæрздæфджын уддзæф...» 88 
Авдæны зарæг 89 
Æлвæст хъуыдытæ 90 
«Куы баци Кремль...» - 
Чырыстон цæстæй кæсгæйæ - 
Куыдз æмæ гæды - 
Цыртыл фыст 91 
Кæлмытæдарæны - 
Мæнг намысæй ныббуцуæвæг гыркъо - 
Къогъо 92 
Арахъхъы базыртыл - 
Хох æмæ йæ хъæбул - 
Литературно-художественное издание 
БОЦИЕВ АЛЕКСАНДР НИКОЛАЕВИЧ 
Возлюбленный дочери Солнца 
Стихи иа осетинском языке 
Редактор Л.Е. Валиев. Художник и художественный редак- 
тор Г.З. Чеджемты. Технический редактор А.В. Ядыкина. 
Корректор Т.А. Казбекова. Компьютерная верстка З.С. Ми~ 
сиковой. 
Сдако в набор 20.02.07. Подписано к псчати 08.05.07. Формат бумаги 
70х901/31 Бум. офс. №1. Гарн. шрифта «Ре1ег5Ьиг#*. Псчать офсстная. 
Усл.-п. л. 3,51. Учстно-изд.л. 3,06. Тираж 500 экз. Заказ №2606 С 17. 
Комитст Рсспублики Ссвсрная Осстия-Алания по псчати и дслам из- 
дательств. 
ГУП РСО-Алания «Издатсльство «Ир», 362040, г. Владикавказ, проспскт 
Мира, 25. 
Отнсчатано с готовых диапозитивов в ОАО «Издатсльско-полиграфи- 
чсскос прсдприятис им. В.Л. Гассисва», 362011, г. Владикавказ, ул. Тсль- 
мапа, 16. 

