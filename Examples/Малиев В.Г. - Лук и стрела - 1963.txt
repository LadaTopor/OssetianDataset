(осет) 
М 19 
Ацы фæстаг азты нæ рæзгæ фæсивæдæй ирон аив 
литературæмæ чи æрбакъахдзæф кодта, уыдонæн сæ 
курдиатджындæртæй иу у Малиты Васо. Райгуырд Ды- 
гурь1 зылды, Мустыздæхы, 1938 азы, йæ фыд Мали- 
ты Г^орги — зынгæ поэт— иу адæймаджы культы за- 
ман рæстæй куы фесæфт, уымæй æртæ мæйы фæстæ. 
Васо, йæ фыды поэтикон традицитæ дарддæр царды 
хæсгæйæ, агуры йæхи сæрмагонд фæндаг. Æрыгон 
поэт архайы царды стыр хъуыддæгтæ, адæймаджы мид- 
дуне тыхджын æмæ арф равдисыныл. Йе ’мдзæвгæтæ, 
йæ поэмæтæ йын адæм амæй размæ кастысты жур- 
налты, альманахты, газетты, стæй иумæйаг æмбырд- 
гæндты. 
Йæ уацмыстæ хицæн чиныгæй мыхуыры цæуынц 
фыццаг хатт. 
Василий Георгиевич Малиев 
Лук и стрела 
Сборник стихов и поэм 
на осетинском языке 
Северо-Осетинское книжное издательство 
Орджоникидзе * 1963 

С ахуыр мæ кæн, о, хуымгæнæг, хоры кæндыл зарын, 
Сахуыр мæ кæн хоры гага ауæдзы æппарын. 
Сау лæппумæ, азымхæсгæ, тар æрфыгæй ма кæс, 
Рагвæззæджы рагуазалтау — сонт зæрдæйы сагъæс: 
Мæн мæ сонты бонты зилдух горæтмæ фæхаста. 
Аныгъуылди райгуырæн хъæу арвгæроны фæстæ. 
Нал æппæрстон зады нæмыг куыройы фæлгуыры, 
Нал хъуыстон хуымонты зарæг рагуалдзæг быдыры... 
Охх^ æбæрæг, охх, æнæсгæрст мигъæмбæрзт бæрзæндтæ, 
Агуырдтон уæ кадæнхъæлæй, агуырдтон мæ сæнтты... 
Гъе фæлæ æрдæгвæндагæй раздæхтæн фæстæмæ, — 
Арвы цъæхы ничи тæхы цæргæстæй фæстæмæ. 
Сахуыр мæ кæн, о, хуымгæнæг, хоры кæндыл зарын, 
Сахуыр мæ кæн хоры гага ауæдзы æппарын. 
з 

Иæ Ирыстон! 
Дæ сау лæппу цы зæгъа? 
Дæ уагъд рæгъы 
Ыздыхт сыкъа нæ систон. 
Дæ зад дыргъдонмæ булæмаргъ æртæха, 
Фæфыссой дыл 
Сыгъдæг сызгъæрин систæ 
Дæ уарзт æмæ дæ сагъæсты æмуагон 
Цытджын кадæг. 
Æз та цы зарон уæгъды? 
Æз дæн мæгуыр, 
Фæсусхъæлæс фæндаггон. 
Мæ балц — цыбыр 
Дæ дæлвæзтæ, 
Дæ дæгъты, — 
Йæ кæрон дæр, 
Йæ райдайæн дæр — 
Хæхты. 
4 

Æз ’дæн, мæ Ир, 
Дæ бæрзæндтæй дæлдæр, 
Фæлæ дæ номæй 
Бонджын дæн уæддæр. 
II 
Мæн ысты, мæн, 
Дæ зарджытæ, 
Дæ хæхтæ, 
Дæ арвæрттывд, 
Дæ комы^гæф, — 
Æврæгътæ, 
Дæ быдыры 
Æнæнымæц рæгъау. 
Хъæздыг дæн æз 
«Хуыцау» æмæ зæххау. 
Æлгъин дæн æз 
Дæлимонау мæ исыл: 
Дæ фæзты уымæл 
Хуры тын куы сисы, 
Уæд уый дæр, 
Ир, 
Мæ цæстыхаутыл 
Зайы, 
Дæ мит хæхбæсты 
Рагуалдзæг æртайы, 
Фæлæ йæ ды 
Мæ сæрыхъуынты 
Ссар, 
Куы урс кæна æнафоны 
Мæ сæр... 
5 

III 
Нæ хаттæн æз 
Нæ фыдæлты хæтæнты 
Сызгъæрин саг 
Лæгæтрæбын 
Нæ фехстон. 
Ныббар мын, Ир, 
Мæ рæуныхас, 
Мæ сæнттæ, 
Фæлæ дын æз 
Болатдзагъд фырт 
Куы фестон, 
Гъеуæддæр, зон: 
Мæ хоры кæнд — дæ хуымæй, 
Гъеуæддæр, зон: 
Мæ цæстысыг — дæ донæй, 
Мæнмæ цы ис, 
Хъæздыгдæр не ’сдæ уымæй, 
Æэ бонджын дæн 
Дæхи ис æмæ бонæй. 
Фырты лæггад 
Куыд ахада цæсты, 
Кæд мады хæрзтæ 
Фидинаг ысты? 
IV-:...;.'; 
О, дё ’видигæ авналæнты арфы 
Кæд, чи зоны, 
Сызгъæрин тала бахус, 
Кæд, чи зоны, 
6 

Æнафоны дæ арвыл 
Тæхгæ-тæхын 
Æрттивгæ стъалы ахуыссыд, 
Гъе уæд фæку, мæ Ирыстон! 
Дæ цæссыг, 
Дзæнхъа дурау, 
Нæ зæрдæты ныххауæд 
Æмæ нын эæххыл 
Удыбæстæ ма уæд, 
Куы ныккæла 
Дæхи дурæй 
Дæ мæсыг. 

ЛÆДЖЫ ХЪУЫДЫ 
0> дары адæймаг йæ зæрдыл,— 
Кæддæр уыди æнæбон, цауд. 
Æрдзон фыдæх æмæ фæлтæрты 
Æнусон тохы-иу æрхауд 
Йæ зонгуытыл кæугæ, дзыназгæ: 
О, арв, дæ рард бæллæхы ма скæ 
Нæ мæгуыр адæмæн кæрон. 
Нæ зæххы фарн æмæ нæ ном 
Цæуынц сæфтмæ, æмæ фыд фыны 
Уынæргъы адæймаг дæ быны!.. 
Фыдæлты кувæндоны, лæг 
Кæм уыди арвы бын ныллæг, 
Уым карз тæрхон æмæ цъæх артæй 
Сырдтой, Лæджы хъуыды, дæу цардæй, 
Дæуæн лæгмар æмæ паддзах 
Кæддæр дæ цæсткъахæг уыдысты. 
Æмæ куырмæй уæззау рæхысты 
Тылди историйæн йæ цалх. 
Фæлæ нæ басастæ дæ тохы, 
Тызмæг æнæуæрдонæй ды, 
О, хурæмдых Лæджы хъуыды, 
8 

Зæххыл æнусон царды охыл 
Бырстай, дæ нысанмæ цыдтæ. 
Дæ гуырдзæй райгуырди Компарти, 
Æмæ æрдзы бардуаг, стæй царды 
Æрыгонгæнæг тых куы сдæ! 
Амран зынджы стъæлфæн нæ давы, — 
Уый космонавттæ зилынц арвыл. 
Бæрзонддæр тæх, Лæджы хъуыды, — 
Мах уæлæ стъалытæм фæндьГ 

Ч * ’ 
ЦЯæ рагбонтæ мæм аргъауау кæсынц... 
Цыма кæй дардта æрдз ныронг æмбæхстæй, 
Гъе ахæм, ахæм диссаджы хъæлæстæ 
Фæсхæхтæ ’мæ фæсденджызтæй зæлынц. 
Дæу чи федта дæ рагуалдзæджы бонты, 
Гъе уымæн кæд нæртон кадæг ысдæ. 
Цыма фыдæлты уадындзы зæлтæ 
Нындзыг ысты дæ уд æмæ дæ конды. 
Рæсугъддзинад æнусон у зæххыл, — 
Кæд мын дæ сурæг дард заманты царди? 
Мæнæн Шекспир йæ сонетты зæгъы, 
Кæй æрттывта йæ тар дуджы дæр уарди. 
Дæу дидинæг нæ хонын, фæлæ — цард, 
Æрттывдимæ куыд абардзынæ арт? 
10 

Ч ’ / / у 
Бæлæсты аууон, донисæны сæрмæ, 
Гæзæмæ хъуысы дондзау чызджы зарын, 
Æмæ та ног, мæ ныгуылд хур, ныббар мын, 
Æрыхъал ис мæ рох хъынцъым фæстæмæ. 
Æрыхъал ис мæ сæфт бæллиц мæ риуы, 
Мæ цæстыл уайы халасдзагъд дзæгæрæг, 
Дæ зарæг кæд дæ цæссыгимæ сиу и? 
Мæ сæфт бæлоны къалати — æдзæрæг. 
Иæ пакъуы калгæ атахти кæдæмдæр... 
Мæн агургæ дæ цин æмæ дæ тыхсты^ 
Кæд, чи зоны, æнафоны дæуæн дæр 
Мæ рохст сурæт дæ цæстыты раз сысты. 
Фæндон дын нæй лæууæн дæр, стæй цæуæн дæр, 
Кæд абон бадыс саударæн фæлысты... 
11 

Ч ындзы фæцыдтæ дард бæсты æндæрмæ, 
Æз та мысын нæ уалдзæг æмæ дзурын: 
«Нæ зары дондзау донисæны сæрмæ, 
Нæ зыны гогон донкæлæны дурыл...» 
Æнкъард нæ дæн... мæ тыхст æмæ мæ зЫны 
Чызджы хуызы мæ Уарзондзинад хатгай 
Æбæрæг фынты зилдухы фæзыны 
Æмæ ныззары уалдзæджы æвзагæй. 
Дыдзы уагъд ронгау бацæуы мæ сæры, 
Куы фесты риуы рагбонты мысинаг, 
Куы фесты маргъ, йæ базырты пæр-пæры 
Ысиу вæййынц гуырысхойы æрдиаг 
Æмæ æнхъæлцау бонты дард уынæры 
Дзæбæх кæй хатын, уыцы диссаг зарæг. 
12 

Цы уыди лæг, уый нал фестдзæн фæстæмæ, 
Тæхудиаг æрдзы фæтк æмæ уагыл 
Уæлахиз чи уа, ахæм дард фæндагыл 
«Дзæм-дзæмы донæй» чи раздæхт фæстæмæ. 
Кæд скурдиаты хъомыс нæй мæ дзырдты, 
Уæддæр мæ фæндыр рухс фидæныл зары. 
Тæхудиаг, куы базонид йæ мырты 
Дæ адзалæн аккаг мадзал ыссарын. 
Нæ фæзты ногæй дидинджытæ ’рттксынц, 
Æмæ тæхынц гæлæбутæ сæ сæрты. 
Бæсты рæсугъд, дæ чызгон бонты фидыц 
Уынын хæхбæсты уалдзæджы æууæлты. 
Уый нал у дæу, фæлæ æрдзон у ныр, 
Мæнæн та фестад номхæссæн фæндыр. 
13 

Куы феста не ’хсæн судзгæ зæххæй арæн, 
Уæддæр дæ риуы ма ныббадæд мигъ: 
Ныфс æмæ амонд—иу арты дыууих, 
Æмæ сын нæй æнæ кæрæдзи арæн. 
Æнæнхъæлæй фæхицæн дæ мæнæй... 
Нæ раздæхдзæн нæ рагуалдзæг фæстæмæ, 
Рæузонд сæнттыл æууæндынæй фæстæмæ 
Хуыздæр тæрхон, хуыздæр уынаффæ нæй. 
Фæлæ ис иу фæтк—амонды нысан: 
Æнæ кæрæдзи ис кæрæдзи уарзæн, 
Æмæ кæмæн нæй иунæгæй фæразæн, 
Уый иумæ мах æнцондæрæй хæссæм* 
Мæ хур, æнæнызт баззади нæ нуазæн, 
Фæлæ дзы мах та расыгау куы стæм. 
14 

Мæ цардæй мæ ма фæрс, нæ хъæуы 
Фæлтау мын дæ хабæрттæ ракæн, 
Мæ хæлар, мæ райгуырæн хъæуы 
Цы кусынц, цы ми кæнынц адæм. 
Æз, зонын йæ фырть* ном аргæ, 
Йæ рагвæззæг азымы даргæ, 
Мæ дада йæ цины? йæ зыны, 
Мæ дада æбæрæг хъынцъымы 
Фæмысы йæ рагон хæтæнтæ... 
Уым дымгæ æмырæй уынæргъы, 
Уым басыгъд фыдазы фыдæхы 
Йæ уалдзæг æд зарæг, æд сæнттæ. 
Иæ изæр сызгъæрин уысм феста! 
Хуыздæр хорз нæ хъæуы зæронды, 
Куы фена йæ туг æмæ йе ’стæг 
Кæстæртæн сæ уæнгдых, сæ зонды. 
Зæрдæнизæн мысын йæ дзырдтæ: 
«Фæхæццæ мæ ауæдз кæронмæ, 
Дæ размæ—æнæконд быдыртæ. 
Хуымгæнгæ сыл де ’нхъæлцау бонмæ 
Дæ фидæнмæ ацу». Нæ хъæуы, 
Мæ лымæн, мæ цардæй мæ ма фæрс. 
Ныууагътон мæ гутон мæ хъæуы. 
Мæ дада мæ зæрдыл æрлæууы. 
Гъе ууыл — мæ катай, мæ сагъæс. 
15 

л 
I '1шштш|и/у< '>’/ 
О, ÆНА!.. 
У ады уынæрмæ æрыхъал дæ ды. 
Æхсæв — тызмæг æмæ тар... 
Кулдуарæй хус къæцæл чидæр сæтты, 
Чидæр уын хойы уæ дуар. 
Зæрдæ дæ риуы фæдисхъæр кæны: 
«0, хуыцау!.. Ме ’сæфт бæлццон!.. 
Чи зоны, дуар ын нæ комы кæнын 
Æмæ йæм акæсон, цон!..» 
О, æна! фæндагмæ ма кæс, уæууæй, 
Уæлмæрдтæй нал ис цæуæн. 
Æмæ æнхъæлмæ кæсынæй уæлдай 
Ницыуал баззад дæуæн... 
16 

РАГОН ЗАРÆГ 
Уайынц бæхтæ, уайынц бæхтæ 
Быдырæй хъæмæ. 
Бричкæ гакъонтæ фæндагыл 
Фесхъиуы хæрдмæ. 
—Гъей,—зæронд бæхтæрæг зары, — 
Дондзауты кæстæр 
Уарзта мæн, фæлæ йæ ниугæ 
Ахаста æндæр. 
Тохы, тохы заман скодта 
А дунейыл уæд. 
Æмæ цыд йæ сæфты балцы 
Сау хæхты цæуæт. 
«Гъей, хæрзбон, хæрзбон, хæхбæстæ!»— 
Барджытæ дзырдтой. 
Æмæ чызджытæ хъæугæрон 
Сусæгæй куыдтой. 
2 Фат æмæ æрдыи 17 

Уæд йæ сау хызы мæ фæстæ 
Ме ’сæфт дондзау каст, 
Æмæ тар хæдзары азым, 
Рох бæлоны маст, 
Гъей, фæндагсарæн фæхастон 
Артæфтыд бæстæм, 
Æз цыппæрдæсæм фыдазы 
Царæфтыд фæдæн. 
Уайынц бæхтæ, уайынц бæхтæ, 
Быдырæй хъæмæ. 
Бричкæ гакъонтæ фæндагыл 
Фесхъиуы хæрдмæ. 
— Ехх,—зæронд бæхтæрæг зары, — 
Дондзауты кæстæр, 
Уарзта мæн, фæлæ йæ тары 
Дхаста æндæр. 
о 
\Н 

* 
СЬЁРРÆ-МАЭСТРÆ 
Сьеррæ-Маэстрæ — хæхбæстæ, 
Дагъы, цъæх талайы фæстæ 
Фиййаумæ йе ’мбæлттæ хатынц: 
«Райс-ма, Армандо, дæ уадындз. 
Азар нын денджызыл, азар, 
Уазал фæйлауæнты азар 
Æмæ тымыгъы фæлдзæгъдæн 
Уадз æмæ сиу уой. Æрцæгъд нын! 
Уадындз йæ хус былтæм систа 
Æмæ цæгъдынтæ куы систа 
Кубæйаг фиййау йæ сæнттæ: 
«Оххай, мæ урсхъуыр бæлæттæ, 
Макуы уын акалæд, макуы, 
Тохы хъæр, судзгæ, уæ пакъуы. 
Дуне цъæх арт æмæ арцæй, 
Дуне бæстысæфты балцæй 
Бахиздзæн Ленин, æмбæлттæ, 
Оххай, мæ урсхъуыр бæлæттæ!» 
19 

Басгар нæ хæхтæ, 
Басгар нæ кæмттæ... 
Æврæгъты айсæфынц 
Урсхъуыр бæлæттæ. 
Къардиуы сæрты 
Уари фæтæхы. 
Дымгæйы футтытæй 
Къардиу уынæргъы, 
Саугуырм цæстытау 
Арвы цъæх мысы. 
Дары йæ хъынцъым 
Талынг хъæбысы. 
Фиййау фæцæуы 
Арвы кæрæттæм, 
Дондзау йæ фæдыл 
Тилы сæрбæттæн... 
20 

Арвы къуырф се ’ккоА 
Хæхтæ хæссынц. 
Зымтæ æнкъардæй 
Рагъæй кæсынц. 
Зæрдæ нырризы 
Стæхын æввонгæй. 
Оххай, мæ сæнттæ 
Ивылынц ногæй, 
Æмæ та рисгæ 
Зилынц мæ сæрты? 
Æви мæ цæссыг 
Дымгæ йæ тæртты 
Ахаста ниугæ 
Хурсыгъд бæстæмæ? 
Æви мæ уалдзæг 
Раздæхт фæстæмæ? 
21 

ДЕНДЖЫЗМÆ 
Ов денджыз! катайгæнгæ æз 
Лæууын сæргуыбырæй дæ цуры, 
Мæнæн æнафоны цы дзуры 
Фыдохы зилгæ тыхты фæз? 
Æбуалгъ фæсмон, хъаймæты азар, 
Сæфты хъуырдухæн æмæ маст, 
Æлгъыст дæлимоны цъæхахст 
Дæ хуылфы арф нымбæхстай а ’зæр, 
Æмæ цъæх арвы бын æнцад 
Хуыссыс зæххы дæрзæг хъæбысы. 
Мæйдары саст фæранк куыд мысы 
Æбæрæг тох, стæй туджы ад, 
Гъе афтæ хурныгуылды сахат 
Дæ фынты дард тæмæн мысгæ 
Ды ногæй стæлфыс, фæлæ атахт 
Дæ сæрты тарф хуыссæг, хъуызгæ, 
Æмæ ныссабыр дæ, о демон, 
Нæрæмон мондæгты цæхæр... 
22 

Яæ уазал ингæнмæ кæддæр 
Уынæргъгæ чи фæхаста йемæ 
Фæстаг бæллицтæ æмæ зды 
Тызмæг Элладæйы бæсты, 
Æмæ кæуыл фæзары дондзау, 
Æрвон Венерæйы фæлгонцау 
Рæстæг кæмæн хæссы йæ къам, 
Гъе уыцы сает зæрдæйыл ам 
Куыдта дæ кадæггæнæг тары, 
Æмæ уæдæй нырмæ дæлдон 
Сызгъæрин донычызг фæдары 
Йæ сæфт цæппузырты æфсон 
Кæйдæр зæххон цæссыгтæ ризгæ... 
Ахх! Ногæй ивгъуыд дуг мысын, 
Æви дæуау мæ риуы рисгæ 
Æз рох æнусты фæлм хæссын? 
О, нæ! Мæ бæллиц мын фæхастай, — 
Кæм калы дард стъалы тæмæн, 
Уым уазал сакъадахыл састæй 
Лæууы мæ наупæл’æз мæнæн. — 
Уый райгуырд рагуалдзæг мæ сæнтты, 
Мæ фынты сагъæссаг тыхсæнты, 
Уыди зæды базырау рог, 
Уыди сæууон æртæхау ног. 
Уый хаста мæн, Океан, дæ сæрты, 
Æмæ æндæр дуне уыдтон. 
Тæссаг хæтæнтæ æмæ стæрты 
Æбæрæг азымы куыдтон. 
Фæлæ йæ уад фæхаста йемæ. 
Нæ ниуы уазал фæлмы демон, 
Нæ куры саст зæххы хæстон 
Фæстаг хатт хус быдыры дон — 
23 

Уый ме ’сæфт наупæлæз лæзæры, 
Æмæ фæйлауæнтæ зæгъынц: 
— Нæ сæрмæ доны фынк æвзæры, 
Нæ сæрмæ дымгæтæ тæхынц. 
Æдзух, фынæй титанау, риуы 
Мах хъазгæ о, поэт, хæссæм 
Æгæрон уазал тых. Тæрсæм, 
Тымыгъ куы райхъал кæна ’вдиуы, 
Æндæр фæдзуриккам дæуæн, 
Кæм нæй лæууæн æмæ цæуæн, 
Кæм ниуы рагзаманты азым, 
Уым денджыз тохгæнгæ куыд хъазы 
Йæ тых куыд нæ басаст, зынтæй, 
Куыд ардта амонд... Фæлæ махæн 
Цæрæнбон уыйбæрц лæвæрд нæй, 
Цæмæй йæ былгæрæттæй здæхæм 
Фæстæмæ денджызмæ. Æваст 
Ныттыхсæм уазал къæйтыл ниугæ 
Æмæ æлгъыст хæстонтау иугай 
Кæмдæр æрбайсæфæм æд маст. 
Цыбыр у цард, фæлæ хъысмæтæй 
Ис махæн тохы монц лæвæрд. 
Фæсмон цæуыл кæнæм? Мæлæтæй 
Нырау куы нал тæрсиккам, уæд 
Нæ цард æлгъин лæджы лæварæй, 
Нæ цард хæлд сылгоймаджы буарæй 
Æнкъарддæр фестид. Мах æваст 
Мæстыгæр денджызы цъæхахст 
Зæйау йæ уæлныхты куы сисы, 
Æмæ куы ратæхæм фæдисы, 
Нæ сæфты азары уæддæр 
Вæййы æрра цины уынæр. 
24 

Нынниу, æбуалгъ тымыгъ! Дæ тæртты 
Нæ амонд, скъæфт чызгау, кæуы. 
Хъысмæты карз тæрхон нæ сæнттыл 
Æрынцад, ехх! Фæлæ йæ сæрты 
Мах тохы атæхын хъæуы, 
Цæмæй нæм царды уысм фæкæса 
Æнусау даргъ æмæ фæндон, 
Цæмæй нæ дард балцы фæхæсса 
Нæ бæллиц — рогбазыр бæлон. 
Нæ судзгæ монцæй чи фæхъæстæ 
Гъе уый, фæдисонау, нæ фæстæ 
Æнцой куы нал зона, гъеуæд 
Нæй махæн денджызы мæлæт...» 
Фæзыны дард уылæнты астæу 
Мæ бæллиц — тымыгъы тæмæн. 
Æвзонг кæлæнгæнæджы уарзтау 
Ныттыхст мæ сонт удыл мæнæн 
Дæ тохы зарæг, цыма ниуы 
Дæ сæрмæ уазал фæлм кæмдæр. 
Хæрзбон! Фæстаг фæдзæхстау риуы 
Хæсдзынæн де ’нæнцой уынæр, 
О, денджыз, 
Денджыз!.. 
25 

БАЛЛАДÆ 
ХЪÆДГÆСЫ ЧЫЗГЫЛ 
ЗСТЬæДгæсæн УЬ|Д ИУ чызг... Сагъæстæй уыд хызт, 
Донгæрон йæ уæрыкк гогызтимæ хызт. 
Дард уадындзы зарын хаста чызгмæ уæд 
'Взонг фиййауы сагъæс, ’взонг фиййауы мæт: 
«Ой, зæгъы, цы кæнон, ой, зæгъы, цы уон: 
Агуры цæф сæгуыт хурсыгъд бæсты дон... 
О, сызгъæрин феста донгæрон уæ хъæу, 
Ауалдзæг кæм федтон дондзаутимæ дæу». 
Чызг фиййаумæ барæй алы фау хæссы. 
Дымгæ дард уæтæрмæ ахæм дзуапп хæссы: 
«О, лæппу, дæ уадындз баззайа дзæгъæл, 
Кæд æвзонг зæрдæмæ не ’ссардта дæгъæл!» 
26 

Æмæ сусæг хабар хъæубæстыл фæпырх: 
«Мигъæмбæрзт æфцæгыл иу уадындз ныппырх. 
Уым тымыгъ нынннуы, уым тымыгъ кæуы,* 
Уым сæрсæфæн тигъыл сау лæппу лæууы»... 
Бонырдæм фæзынди кæрдæгыл æртæх, 
Бонырдæм ныууасыд хъæдгæсæн йæ бæх. 
Сау рæсугъды фатау тар кæмтты хæссы, 
Бонвæрнон уæларвæй барæгмæ кæсы. 
Гъæй, нæртон фæдисон, хорæй хаст дæ бæх, 
Гъей, тæссаг цæуæнты къахвæндæгтыл тæх! 
Уæртæ тигъæй разынд фиййæутты уæтæр. 
Артдзæсты фæныкæй ферттивы цæхæр. 
Æмæ лæппу рауад барæгмæ æваст: 
«Сау сынтау æртахти сау хабары маст, 
Æви цины уацæй райхъал и мæ хъæу? 
О, æхсæвдзу: чи дæ? Чи рарвыста дæу?» 
Хохы арф уырынгты цъитидон тæхы... 
Сау рæсугъд фæхудти^ сау рæсугъд зæгъы: 
Хъæдгæсæн уыд иу чызг, сагъæстæй уыд хызт, 
Донгæрон йæ уæрыкк гогызтимæ хызт. 
Фæлæ дард æврæгътæ, сау хæхты фæстæ 
Уый йæхимæ сайдта диссаджы бæстæ: 
27 

Зымтæ уым фæуасынц, уым тæхы цæргæс. 
Уым нындзыг къæмбыртыл арвы цъæхы бæрз. 
Уым дзæбидыр, рисгæ, уады хъæр мысы, 
Рагъсæрæй æнкъардæй дунемæ кæсы. 
Уым сызгъæрин уадындз сау къæйтыл ныппырх. 
О, фæсмон фæкæна, басæтта йæ тых, 
Кæд дæ цуры мæнæ уыцы чызг лæууы... 
Кæд хæринаггæнæг фиййæутты хъæуы? 
® 
28 

„_______ МÆ ФЫДМÆ 
13 
Н ыссабыр ысты 
Ивгъуыды хъæбысы 
Мæ саби дуг 
Æмæ фæсхæсты зын... 
Уæд уазæгæн дæр 
Не ’рхастаид фысым 
Ирон фынгмæ 
Цæхдон æмæ кæрдзын. 
Фæллад сæгуыт 
Яæ цæф лæппыны стæрдта, 
Сæ сæрмæ уад тæхгæ-тæхын 
Нындзыг. 
Æхсæв куыдта зæронд куырдадзæй 
Уыг, 
Æмæ дзырдтой 
Нæ урсрихи зæрæдтæ: 
«Нæ бæлццæттæй ма чи раздæхдзæн? 
Кæд? 
29 

Цы кæуы уыг? 
Цæуыл вæййы нæ марой? 
Лæджы. йæ фынтæ удхарæй куы марой, 
Иæ къæсæрмæ 
Фыдбылыз лæууы уæд... 
Нынниудтой-иу 
Æбуалгъ хабæрттæ телтыл, 
Нымпылдтæ-иу 
Æбуалгъ фыстæй гæххæтт... 
Фæлæ фæныкхуыз, 
Тугахуырст цинелты 
Куы здæхтысты æнæдаст лæгтæ, 
Уæд 
Уæлахизы сызгъæрин дымгæ 
Ногæй 
Зылди, 
Мæ фыд, 
Дæ ингæны сæрмæ. 
Æз та куыдтон 
Нæ хæлд хæдзары стонгæй,.— 
Æнкъардæй каст 
Нæ мила куыдз мæнмæ — 
30 

Мæ мадæн уæд 
Æнæкуыд зианыл хъарæг 
Тыхурæд кæнын 
Нал баци 
Йæ бон. 
...Фæцыд хъæргæнæг Иры хъæутæм барæг. 
Æмæ мæ фыды 
Стыр балцы кæрон, 
Цæф салдатау, 
Мæ уæхсчытыл æрынцад 
Тызмæг зæрæдты 
Карз тæрхоны дзырд: 
«Хуымгæнæг ацыд... 
Сау зæххы 
Æрынцад... 
Дæ цард ын уæд 
Æнæфехæлгæ цырт!..» 
Нырриуыгъы 
Æбæрæг азым зæрдæ, — 
Цы мысын æз? 
Цæуыл кæнын фæсмон? 
Кæддæр сæгуыт 
Йæ цæф лæппыны стæрдта, 
Кæддæр 
Æз дæр 
Мæ саст сæнттыл куыдтон... 
Ныддæлгоммæ 
Дæ ингæныл мæ катай, 
Фæлæ дæумæ нæ фехъуысдзæн 
Мæ хъæр. 
Мæстæймарæгау 
Уазал азæлд дардæй 
31 

Ныффæзмы мæн, 
Стæй банцайы 
Кæмдæр. 
Уый азæлд нæу. 
Цъæх арвгæроны фæстæ, 
Æргъæу лæгæты, 
Сау хохы рæбын, 
Лæзæрынц рагæй, 
Оххай-гъе, 
Дæ фæстæ 
Æнæ кæрæдзи 
Фат æмæ æрдын. 
Уый азæлд нæу! 
Кæд дард ивгъуыды 
Чидæр 
Дæ сæфтыл кувгæ, 
Рацæуы хæсты? 
Фæлæ æнамонд аууæттæ 
Цы сты? 
Мæ фыд! 
Мæ фыд! 
Сæрибар зæххыл 
Фидар 
Лæууын дæуæн 
Цырты дуры бæсты. 
32 

ФЫН 
Дрв, фыдуарынæй нæ бахиз, арв, сызгъæрин æртæх ратт( 
Уæртæ доны фæстæ пыхсы гоппон цъиу æрбадт. 
Арв, зæронд хуымгæс фæллад у, бауадз æй хуыссын. 
...Уайы дард бæстæй фæдисон, — агуры фысым. 
Ма ма аныгуыл, дыдзы хур, бастади йæ бæх, 
Ма ма аныгуыл, йæ развæд нал уыны дзæбæх. 
«Чй у дард фæндаггон?» — дисы бацыди хуымгæс. 
Барæг уайы æмæ дзуры: «Балцы цæуын æз! 
О, дада! мæнæй фæстæмæ ничи ис дæуæн, 
Фæлæ ды мæ фæдыл ма кæс, нæй мæнæн лæууæн. 
Æз æргъæу дуры бын донбыл иунæгæй хуыссын, 
Саст бæлццонау дард фæндæгтæ сусæгæй мысын. 
Кæд мæныл, мæныл фæкæуы ме ’схæссæг гыцци — 
Сау писмо йæм сау быдырæй уацхæссæг фæци: 
«Ой, кæйдæр зæххыл дæ иунæг дон кургæ æрхауд, 
Ой, фæстаг хатт ма йæ цæстыл Иры бæстæ уад...» 
Ма кæуæд, æмæ мæ цыртыл ма ’рцæуа къæвда, 
Ма кæуæд! Мæ судзгæ цæфтæ нал риссынц, дада. 
Ехх, цы мæ ферох, нæ зонын, нæу мæ бон мысын, 
Æз мæ уæхсчытыл кæдæмдæр зæххы уæз хæссын. 
Кæд мæныл фæзары дондзау, уæд фæстæмæ цон, — 
Бон æмæ æхсæвы астæу ис сызгъæрин дон, 
Уым сæударæй гогонимæ рацæуы чызгай, 
(О, дада! Дæ сæфт бæлццоныл ма фæу тæргай). 
Цæй, хæрзбон! Дæ фырт уæлæуыл бафыста йæ хæс, 
Доны хъазау урс æврæгътæм атæхдзынæн æз...» 
Фыд уынæргъы, фыд дзыназы: «Бауром дæ бæх!» 
Фæлæ фехъал. Цæсты хаутыл ризы судзгæ ’ртæх. 
Рацыд уарын. Арв ныннæрыд фæсхæхты кæмдæр. 
О, хуымгæс, дæ судзгæ катай бадомдта мæн дæр. 
3 Фат æмæ «рдын 

ЗАРÆГ ÆМÆ ФАТ 
Гадзрахатæй мыл ма рацу, сонет! 
Мæ хъæдгæмттæ мын лавры сыфтæй бамбæрз, 
Мæ цæссыгтæ мын дæтты хъæры бамбæхс, 
Фæлæ мын ратт, паддзах æмæ поэт 
Фыдæй фыртмæ кæмæй цæвынц кæрæдзи, 
Гъе ахæм гæрзтæ — зарæг æмæ фат. 
Кæд ма фыдæлтæй баззади мæ гуырдзы 
Æбæрæг рисст хъуырдухæн æмæ мæт, 
Фæдисхъæры фæстаг зæл æмæ азым, 
Кæд дæн зæххон, дымын тамако, нуазын 
Сылгоймæгты фæлывд цæстытæй сæн, 
Уæддæр мæ скæн фæстагæтты хуызæн. 
Тызмæг сонет! Æнæфехæлгæ арæн 
Ис цард æмæ мæлæты астæу ссарæн. 
34 

ÆРДÆГФЫСТ СОНЕТ 
/Ё з дард фæлтæртæм агурын фæндаг. 
Æбæрæг фæлмыл, булæмæргъау, зарын. 
Фæлæ хъысмæтæй уыйбæрц хæс нæ дарын, 
Цæмæй мæнæн æрдзон фæтк æмæ уаг 
Мæ цæрæнбон, фыдыусау, нæ барой. 
Нæ дæн зæххыл æнусон бæлццон æз, 
Фæлæ нæхи тызмæг æнусы уæз 
Мæ уæхсчытыл зæрин пъагæттау барæй, 
Куы хъалонау æнæбары хæссын. 
Цæйбæрц уа къаддæр адæймаджы зын, 
Цæйбæрц æрхæсса хоры кæнд йæ хуымæй, 
У барст мæ мызд, ураны рыгау, уымæй. 
35 

АЗЫМ 
Мæ мæгуыр куыдз! 
Рæйыс та мæймæ стонгæй. 
Æз та хуыссын 
Нæ сарайы къуымы, 
Дæ ниуынмæ æрыхъал вæййын ногæй, 
Хъуырдухæнгæнгæ, 
Æхсæвы фæлмы. 
Уынын кæйдæр æндæргты зилдух, 
Мæнæ 
Кæрæдзи сургæ 
Айсæфынц æваст. 
Мæ цæстытæ 
Æрæхгæнын фæстæмæ, 
Фæлæ нæ уадзынц 
Аууæттæ 
Сæ хъазт. 
Цы сты, цымæ? 
Мæхимидæг ыстыхсын. 
Цы сты, 
36 

Цы сты? 
Мæ уæнгтæ мын ныббаст? 
Æви мæ удыл 
Джазы ’хситт 
Ныттыхсы? 
Æви та расыг чызджыты 
Цъæхахст 
Мæ фæдыл зилы, мастисæгау. 
Тары? 
Æви мæ айсы 
Сонт худты уылæн? 
Цæрæм та иумæ мах, 
Нæхи хæдзары, 
Дæуау æз дæр. 
Æнæхуыссæг фæдæн. 
...Уый раджы уыд... 
Мæ фæдыл кастæ, 
Нæ зыдтай ды, 
Кæдæм фæцæуын æз. 
Æнæуынæрæй атахтысты азтæ, 
Æнæуынæрæй базæронд 
Нæ къæс. 
Мæн басыгъта 
Мæ хивæнд уды азым. 
Фæллад горæтты 
Азæлгæ тæмæн... 
О, ма мæм кæс, — 
Ныккæудзынæн дæ разы, 
0, ма мæм кæс, — 
Цы фæдæн, уый фæдæн. 
Мæнæн-иу зарыд 
Сау рæсугъд 
37 

Йæ сæнттæ. 
Æрдæггом риутыл — 
Сау сæны æртах. 
Мæнмæ бæлгæ 
Мæхи, 
Мæхи Æна та 
Ам базæронд... 
О, сонт уды фыдæх!.. 
Æрцыдтæн ныр 
Фæндаггонау фæлладæй. 
Цæй зын дæ, цæй, 
Æрæджйауы фæсмон!.. 
Æрттивы Бонвæрнон, 
Æрттивы дардæй. 
Хуымонтæ зарынц... 
О, Мила, 
Æрбон. 
Уый раджы уыд 
Фæлыгъддæн æз нæхицæй, 
Цæмæй зыдтон, 
Мæ бон цæрын кæй нæу 
Æнæ быдыр, 
Æнæ колхозон хъæу, 
38 

НÆ ФЫДÆЛТЫ КАДÆГ 
»м»Щ> 
Нæ фыдæлтæ! Лæгæн йæ бартыл 
Уæ цард кæд æвгъау кодтат, кæд? 
Фæлæ-иу туджы ’ртах уæ кардыл 
Зыр-зыргæнгæ куы фæзынд, уæд 
Уыдтат: æрмæст уæнгдых, æхсарæй 
Нæй ссарæн ног цардмæ фæндаг. 
Æмæ-иу цæстыты раз тарæй 
Куы сыстад дард фидæны уаг... 
Уæ зæрдæ уын гуырысхо ’вдæрзта, 
Уыди фæстагæттыл уæ мæт. 
Æмæ куы не ’руагътат уæ гæрзтæ, 
Нæ зæххыл барджынæй уæ фæстæ 
Рæстæг нæ ныммарзта уæ фæд: 
Хуыздæр цы уыд уæ рухс сæнтты, 
Уæ рæсугъд аргъæутты цы загъд и, 
Уый агурæг лæджы хъуыды, 
Тымыгъау, тохмæ сидгæ, стахти. 
39 

Мах хастам пиллон арт æрцытыл — 
Сырх тырыса — æнусон кад. 
Зæххыл цы стырдæр тох æрцыди, 
Гъе уым ирон туг дæр ныккалд. 
Хуыссут нæ тохвæллад фыдæлтæ! 
Нæ зæрдыл дардзыстæм, уæ ном. 
Фæлæ уæ рох кадæджы зæлтæ 
Мæ хъисфæндырæн йе ’лвæст тæнты 
Æмбæхстæй дарын нæу мæ бон: 
1. АЛАНТÆ 
Сæ мыггаг скуынæги Алантæн... 
Джызæлдон абухгæ бырсы. 
Æмæ йæ тугæнхъæвзт уылæнты 
Нæ хæдзархæлд хъайтар фыдæлты 
Пырх буары сау тугтæ æхсы... 
Дзырддзæугæ урсрихи зæрæдтæ 
Кæнынц сæ хъысмæтыл тæрхæттæ: 
— 0, дуне скæнæг! — загътой уæд, — 
Нæ куывд дын абон барст фæуæд. 
Хъаймæт æрцыд! Бæстысæфт скодтай 
Джебогъты фындз æмæ зынгæй. 
Мæгуыр, тæригъæддаг зæххонтæ, 
Сæ мæлæт де ’фхæрды уынгæ, 
Кæнынц фæстаг улæфт æмæ 
Нæ тугæнхъæвзт зæххы сæрмæ 
Æнуд хъуырдухæнгæнгæ зилы 
Нæ сæфты хъæр. Уæууæй! Æууилы 
Лæджы зæрдæ æрхæндæг, маст, 
Мæлынц, мæлынц нæ сахъ кæстæртæ... 
Фæлæ хæссæм бæрзонд нæ сæртæ, 
40 

Нæ хъысмæтæй нæ кæнæм хъаст: 
Зæххыл ис фесафæн Алантæн, 
Фæлæ сын басæттæн куы нæй!» 
2. ХÆХТÆ 
Æнæфæугæ, æдзæм æхсæв... 
Æнæбæрæг дæлдæр-уæлдæртæй 
Уæларвмæ ивазынц сæ сæртæ. 
Цыма нымæтын ехсы ’рцæф 
Æркодта арвгæрон цæндæвæрд 
Уæйгуыты аууæтты. Кæд сын 
Хъысмæтæй баззади хæслæвæрд — 
Сæ уæнтыл арвы къуырф хæссын... 
О, бузныг, урс хæхтæ! Уæ сæрмæ 
Кæддæриддæр æрттивæд арв! 
Нæ фыдæлты нымбæхстат арф, 
Мамаймæ кастыстут дæлæмæ... 
3. МАМАЙ 
Зæгъы Мамай æвирхъау ’фсæдтæн: 
«Тæрсы æппæт дуне мæнæй. 
Табу ыстыр хуыцауæн, зæдтæн! 
Зæххыл нæ уыдзæн æмæ нæй 
Зынаргъдæр уе ’стыр ханы цардæй 
Сæ бирæ сфæлдыстыты ’хсæн. 
Уæлæрвты фæндæй мах нæ кардæй 
Зæххонтæн царды фæтк фыссæм: 
Быныскъуыд скæндзынæн Аланты, 
Æз дуне басудздзынæн арты! 
Мæ къах цы ран æрлæууа, уым 
Зæхкусæг нал кæндзæни хуым. 
41 

Рæстæг æфтауы тых мæ тыхыл, 
Сызгъæрин у мæ бæхы барц. 
Æнусты тохы фæд, — мæ ныхыл, 
Æрвон куырдадзы ’хсыст — мæ арц. 
Куы атæхон æнусты сæрты, 
Мæгуыр сæ бон фæлтæртæн уæд! 
Фæлæ мæнæн дæр ис, æфсæдтæ, 
Хъысмæты чиныджы мæлæт. 
Æмæ йæ æвирхъау фыдæхæй 
Паддзахы фервæзын кæндзæн 
Æрмæстдæр кадæггæнæг. Зæххæй 
Уæларвон дунемæ тæхдзæн 
Мæ уд сызгъæрин мырты астæу, 
Æмæ мæ æнæуынгæ кард 
Цæвдзæни ноггуырдæн йæ астæу. 
Гъей, кадæггæнæг! Ратт мын цард! 
4. КАДÆГГÆНÆГ 
Лæууы сæдæаздзыд зæронд 
Иæ зонгуытыл Мамайы цуры: 
— Дæ ницæййаг цагъар дæм дзуры, 
Тæрхон ын рахæссæд дæ зонд. 
Æппæт дугты, фæлтæрты фидыц! 
Уыдтон, дæ хæстонтæ куыд фидынц 
Дæ зæххыл арвы бын сæ хæс, 
Æмæ хæлæггæнгæйæ æз 
Куы агуырдтон дæс азы фадат, 
Дæ кады денджызыл мæ цард 
Цæмæй сыгъдæг æртæхау бафта, 
Фæлæ фæсайдтон æз мæ ард! 
Табу йын уæд! Бæрзондыл бадæг 
42 

Мæ куывд нæ исы! 0, уæд та 
Куы фæуид авд дæлдзæх мæ раттæг... 
Нæ уайы де ’стыр цытыл кадæг... 
Ыскъуыйынц фæндыры тæнтæ. 
Куыд баурома хурхгонд дуджы 
Æнуд хъæрзын, æнуд хæр-хæр? 
Адзалхæссæг тымыгъы хъæр 
Æлвæст зæрин хъисты рæмудзы... 
О, дуне бафсæда дæ цинтæй, 
Ныббар, æргом ныхас зæгъын, 
Алайнаг уды тугдадзинтæй 
Нæма уыд фидардæр зæххыл. 
Æмæ мæ пырх фæндыры тæнтæ 
Уыдонæй баивын хъæуы. 
5. АЛАЙНАГ УДЫ ТУГДАДЗИНТÆ 
Йæ ныхæй сау зæххыл æндзæвгæ, 
Мамайæн уацхæссæг зæгъы: 
— Паддзах, дæуыл йæхи фæдзæхсгæ, 
Хæсты быдырæй уац тæхы: 
О, де ’фсад, де ’фсад тохы сæфы. 
Æвирхъау цирхъыты цæхæр... 
Æртæ боны, æртæ æхсæвы 
Сæ туг фæкалд, фæлæ уæддæр 
Фыдгулæй удæгасæй , иу дæр 
Нæ бахауд уацары дæумæ. 
Æрмæст цыппæрæм бон, сæумæ, 
Хæсты фæзы куы нал уыд цъиу дæр, 
Уæд арв ныннæрыд, сыстад уад, — 
Уый мастисæг йæ бæхыл уад 
Алан, дæсаздзыд Ос-Хъарадзау. 
43 

Мæ дзырд дæм ма фæкæсæд хардзау, 
Фæлæ дæумæ сласта йæ кард. 
Нæ паддзах! Райс уæлæрвты арфæ: 
Нывонд кæны сæ рухс уынаффæ 
Дæуæн уацар Аланы цард. 
Иæ цармæй йын ыскæ æрчъитæ, 
Иæ фидар уды тугдадзинтæ 
Дæ къухы бафтыдысты ныр, 
Æмæ сæ райгуырдзæн фæндыр. 
6. ФÆНДЫР 
Тæрсы Мамай: «Уый циу, уæу-уæй! 
Æбуалгъ нывтæ мæ цæстыл уайынц: 
Алантæ, кæс, сæ бæхтыл уайынц, 
Ныххауди туджы цады мæй. 
Кæрон! Адзалы тас ыздыхсы 
Дæлимоны æндæргау раст 
Мæ зæрдæйыл, æмæ куы хъуысы 
Фæлтæрты мастисæг цъæхахст. 
Кæрон! Мæ фæнд фæбадт мæ хъуыры, 
Мæ сæр цæмæ ’рхауди, цæмæ! 
Кæрон! Къæс-къæсгæнгæ лæбурынц 
44 

Аланты стæгдартæ мæнмæ. 
Мæ зæрдæ мын æлвасы уазал, 
Æви мæм зинты хъæр хъуысы?! 
Уый циу? Уый циу? Æви мæ адзал 
Æртахти зарæджы хуызы?!» 
Æрцыди зондаби зæронд: 
— О, тас дын нæу, мæ паддзах, зинтæй, 
Фæлæ алайнаг тугдадзинтæй 
Дæуæн цы фæндыр æрцыд конд, 
Гъе уый æбуалгъ мыртæ сты уыдон... 
Æнæуынгæ æмæ дывыдон 
Зындоны арт кæсы дæумæ, 
О, раздæх, курын дæ, хъæмæ. 
Дæ ныхмæ сыстад Ныфс йæхæдæг 
Алайнаг адæмы хуызы. 
Сæттæн сын нæй! Уыныс дæхæдæг, 
Мæлæты ’ртхъирæнтау хъуысы 
Сæ уды уидæгты зæлдар. 
Цытджын паддзах! Дæ зæрдыл дар: 
Тыхджын — сæ маст, тымыгъ — сæ бæхтæ, 
Æмæ сæ хъахъхъæнынц сæ хæхтæ. 
7. ХÆХТÆ 
О, бузныг, урс хæхтæ! Уæ сæрмæ 
Кæддæриддæр æрттивдзæн арв: 
Нæ фыдæлты нымбæхстат арф, 
Фыдгулмæ кастыстут дæлæмæ. 
45 

ХЪОМГÆС 
ЧЫЗДЖЫ ТАУРÆГЪ 
Н ыззары уадындз дæлæ комæй: 
«Ды зоныс, донхæрис, мæ зын, 
Æмæ мæ рох бонты хъынцъым. 
Уынын, дæ кæддæры хъæдгомæй 
Кæлы æнафоны цæссыг. 
Æмбарын де ’нæзæгъгæ сагъæс... 
Уæлхохæй дард быдырмæ ракæс, 
Зæгъ-ма, уый мигъ у æви рыг, 
Зæгъ-ма, уый дымгæ зилдух сисы^ 
Æви тæргæ бæхæй фæдисы 
Нанамæ барджытæ тæхынц, 
«Дæ чызг нын ратт!»^зæгъгæ, зæгъынц. 
Мæхи мæ цæссыгтæй куыд не ’хсон, 
Кæд нæй мæхи Хаджумар се ’хсæн»... 
Ныззары уадындз... Уайы дон. 
Æмæ æнæзонгæ бæлццон 
Фæхъуыста зарæгмæ, стæй коммæ 
Ныццыд æмæ уыны: дæлгоммæ 
46 

Æвзонг чызг цъæх нæууыл хуыссы, 
Йæхи йæ цæссыгтæй æхсы. 
«0, сау рæсугъд!—фæндаггон дзуры, — 
Лæууы фæллад бæлццон дæ цуры. 
Æрттивынц дидинджытæ ам, 
Кæддæриддæр фыд лæджы арм 
Æмæ æнафоны тымыгъæй 
Хызт уæнт. Дæ цæссыг фестæд дон 
Æмæ дæ уадындзы зæлдыхæй 
Нæ Иры дондзауты фæсмон 
Фæсур сæууон фынау. Ныббар мын, 
Кæд афтæ н’ амоны мæ хæс... 
Фæцыдтæн дард хæтæнты æз. 
Куы кипæристæ æмæ залмы, 
Куы рох оазисты уынæр 
Мæ хъустыл ауайы ныр дæр. 
Æз федтон денджыз æмæ наутæ, 
Цъæх авг æмæ æргъæу галуантæ. 
Æз федтон авд хохы фæстæ 
Æнахуыр цатырты бæстæ, 
Æмæ мæ зæрдæ цинæй ради: 
Кæм дондзау донисæнмæ уади, 
Кæм хъомгæс заргæ цыд хъæмæ... 
Фæлæ цы ’рцыди ам, цымæ? 
ЦЫ ДЗЫРДТА ХЪОМГÆС ЧЫЗГ 
БÆЛЦЦОНÆН 
I 
— Сызгъæрин фестæд, о фæндаггон, 
Дæуæн дæ дард фæндæгты рыг. 
Сæууон æртæхты хуызы абон 
47 

Мæ сæфт цыкурайы фæрдыг 
Мæнæн мæ цæсты хаутыл ризы. 
Мæ уадындз бафтыдта дæу дисы, 
Æмæ-иу дард бæсты фæкæн 
Мæ чызгон сагъæстæ мæнæн. 
Быдыры обауæн йæ фæстæ, 
Кæм зайы донхæрис бæлæстæ, 
Гъеуым æз иу изæр хызтон 
Кæрдæгджын донбылты мæ хъом. 
Фæлæ фæсмон фæкæнон уастæн, 
Хъæрæй цæмæн фæзарын æз. 
Мæнæн мæ удæнцой фæхаста 
Хаджумар — колхозы бæхгæс, 
Æрцыд, мæ цæстытæм ныккасти. 
— 0 хъомгæс чызг, — зæгъы, — ныббар, 
Дæ фосы кæндæй ном ыссар. 
Куы хурныгуылд, куы хурыскасты 
Дæ зарæг райхъуысы æваст. 
Æз та мæгуыр хуыснæгау раст 
Фæбадын донхæристы аууон 
Куы стулы мæй, æмæ дæ аууон 
Куы ’рхауы сау хызау фæсвæд 
Быдыры уазал ’ртæхтыл, уæд. 
О, ма зар, саурæсугъд цигайнаг 
Куыд амард уарзонмæ бæлгæ; 
0, ма зар, мигъы фæдыл айнæг 
Куыд касти сусæгæй кæугæ. 
Ды зоныс дымгæты æвзагæй, 
Дæуæн дæ зарæджы зæлангæй 
Мæ дыргъдонмæ æртæхы уад, 
Æмæ мæ дидинджытæ уæд 
Дæуæн цæссыгкалгæ фæкувынц, 
ш. 
48 

Сæ сæфты азарыл фæдзурыни... 
Гъе афтæ, загъта уый æмæ 
Сæркъулæй араст и хъæмæ. 
Бæрзондæй кастысты къæдзæхтæ, 
Цæуыл, цæуыл уыди мæ цин? 
Æз ногæй базарыдтæн: «Хæхтæ, 
Уæ цуры зонгуытыл лæууин 
Æмæ æхсæвæй-бонæй дарин 
Уæ хаугæ суадæттæм мæ къух. 
Æд уарзт кæдæм кæсут æдзух, 
Гъеуыцы арвгæроныл зарин». 
II 
Æз уыцы ’хсæв фæмысын ныр^ 
Æз уыцы дард фынтыл фæзарын. 
О, уæд фыдæй-фыртмæ фæндыр, 
Æрдзы фæлдисбнды кæй н’ ары, 
Гъеуыцы диссаг мырты хъазт 
Цыма мæ хъустыл уад фæскомæй. 
Уæларвон мæй, сызгъæрин донæй 
Æхсæвы фæлм пырхгæнгæ, каст 
Æмæ, æвæццæгæн, фæмысы, 
Кæддæр Хаджумары хъæбысы 
Куыд федта хъомгæс чызджы. Ахх, 
Хъæмæ нæ хаста мæн мæ къах. 
Бæрз бæлас йе ’хсæвы фæлгонцы 
Мæнмæ мæйы чызгау ныккаст. 
Уый зоны, зоны: сыгъд йæ монцы 
Æвдиуы худтгæнгæ мæ уарзт. 
Æмæ чызджы æнæнцой катай, 
Æмæ чызджы æказым хæс 
4 Фат æмæ æрдын 49 

Хызтой мæн судзгæ былты лъатæй, 
Фæлæ нæрæмон уыд бæхгæс. 
Ш 
Мæхи мæ хуыссæны куы ’руагътон, 
Уæд цæстыл уад: Хаджумар... тагъд дон... 
Æнахуыр сау æндæргты дугъ... 
Хуыссæг — сызгъæринбарц æфсургъ — 
Мæ сæрты атахт æмæ уды, 
Æбæрæг дунеты кæм худы 
Сыэгъæрин дидинджыты фæз, 
Гъе уырдæм узгæ хаста. Æз 
Цъæх нæууыл фестадтæн мæ фыны. 
Æркъæлæт арвырдын фæсрагъ, 
Цыдысты барджытæ йæ быны, 
Йæ сæрмæ тахт æнахуыр маргъ, 
Фæлæ йæ фехстæуыди комæй... 
Хаджумар зарыди хъæрæй: 
«Мæ гуыл цъæх арты баззад хомæй, 
Ыздæхын, дон-донгæнгæ^ донæй, 
Фæлæ мæнæй хъæлдзæгдæр нæй!» 
Æз фехъал дæн... Уыди сæумæрдæм. 
Фæцыди машннæйы уаст, 
Гъестæй ныхъхъæрчындæуыд: «Ардæм!» 
Æз кæртмæ рауадтæн æваст. 
Сæударæй уаддымгæ нæ бæстыл 
Уынæргъгæ рацыд æмæ фæзты 
Иæ цæссыг уардийæн æзгъæлд. 
Æбæрæг аууæтты æзмæлд, 
Стæй телты удаист фæдисы 
Уыди бæллæх. (Мæ зæрдæ риссы... 
50 

Хæрам мысинæгтæй, бæлццон, 
Кæй бон у фервæзын, кæй бон?.. 
Ныббар, мæ цæссыгтæ кæй уайынц.) 
Нырдæр ма сау æндæргтау уайынц 
Мæ цæстыл Тъох æмæ Гæлæу. 
— Лариссæ—загътой уæд—фæлæуу. 
Лæууынц дæлимонтæ дæ цуры, 
Фæлæ сæ ма фæтæрс... Цæй, цом... 
Уынæргъы уадтымыгъ... Лæбуры... 
Дзæбæх нæ бахыгътай дæ хъом. 
Нæ фыдбылыз... Мæйдар... Нæ арæм 
Дæ фосæй аст... Æхсæвы зæд, 
Цæй, сбад кабинкæйы ’мæ дарæм 
Нæ фæндаг фермæмæ. Цы ссарæм, 
Сызгъæрин уастырджы, фæуæд 
Дæ нывонд уый! Æмæ æхсæвы 
Æнтъыснæг, уарынгар уæлдæфы 
Фæхæлиу машинæйы хъæр. 
Гъестæй ныннæрыд арв кæмдæр. 
Тыгъды зæй рацыд æмæ хостой 
Зæхх æмæ арв кæрæдзи. Рохстæй 
Фæсрбау дон хæрис куывта, 
Æмæ цæссыгкалгæ куыдта. 
Нырдæр ма хураууон фæдары 
51 

Мæныл гъе уыцы сахат. Тары 
Мæ цардмæ рагбонты фыдæх, 
Мæ цардмæ ивгъуыды бæллæх 
Æлгъыст дæлимонау æртахти, 
Æмæ мæ цæссыг судзгæ тагъди... 
Фæластой хъæдгæроцмæ мæн. 
Уым калы цъуй бæлас тæмæн. 
Уым цард йæ рагвæзэæджы бонты 
Кæддæр йæ чызгимæ хъæдгæс, 
Дзæгъæлæй баззади йæ къæс, 
Бæлæстæ нал мысынц зæронды. 
Фæлæ йæ сау ингæн кæм уыд, 
Уым комы тала бæлас зайы^ 
Æмæ æнафоны куы ’руайы 
Йæ рæзты донагур сæгуыт, 
Уæд рисгæ фестъæлфы йæ разы. 
Цыма йæ тугвæдимæ сиу, 
Æмæ тæхы йæ фæдыл азым, 
Цыдæр æрымысы йæ тасы, 
Фæлæ бæлвырд нæ хаты, циу. 
IV 
Гæлæу «хуыцауы фæнд у» загъта, 
Фæлыгъди, йе ’мбалы ныууагъта. 
Нырдæр мæнæй нæ кæны рох — 
Хъæдгæсы талынг къæсы Тъох 
Æрхауд йæ зонгуытыл мæ разы: 
— Цæмæн дæ тарæрфыг, цæмæн? 
Фыдохы азарау мæ азым, 
Æз зонын, басудздзæни мæн, 
Фæлæ мæ ивгъуыд бонты рисæн, 
52 
МЩ/У: 

Гъестæй мæ фидæны зынтæн 
Æз ацы уысм хъысмæтæй исын 
Зынаргъ хæрзиуæгау мыздæн. 
Æгъатыр уысм! Дæ къухмæ радта 
Мæнæн мæ цард æмæ мæ ном. 
Лариссæ, рахæсс мын тæрхон. 
Цæттæ дæн судзынмæ, кæд арт дæ. 
Кæд дæ мæлæт, уæддæр дæуæй 
Мæнæн фæхицæнгæнæн нæй. 
Фæлæ мын улæфт ратт, кæд цард дæ. 
Мæнæй кæд арвгæронау дард дæ, 
Гъеуæд æз фестдзынæн дæрддзæг, 
Рæстæгæй даргъдæр чи уа, ахæм. 
Лариссæ, нæй фæхицæн махæн... 
Фæлæ дæ къухы кард!.. Æцæг?! 
— Æнцад, æлгъыст,—зæгъгæ, йæм дзурын, 
Æрлæудзæн мастисæг дæ цуры, 
Æмæ дчн абон кæнæ сом 
Нæ адæм рахæсдзæн тæрхон. 
Æнцад! Мæн раскъæфтай мæнгардæй 
Фæлæ нæу тас дæуæн мæ кардæй: 
Нæ Ир дыл сисдзæни йæ къух, 
Зæрæдтæ стыр фыдау æдзух 
Кæстæры худинаг мысдзысты 
Æмæ куы курай искуы дон, 
Уæд дыл былысчъилтæ кæндзысты 
Нæ Иры дондзаутæ. Хæрзбон!» 
Æз рацыдтæн, фæлæ мæ цуры 
Хаджумар, о мæгуыр мæ бон, 
Кæцæйдæр февзæрд æмæ дзуры: 
— Ис не ’хсæн пиллон æмæ дон, 
Лариссæ, ме ’сæфт хур, Лариссæ, 
53 

Куырмæй дæлимонау куы сиса 
Гуырысхо риу æвдæрзын, уæд 
Фæлтау мæ рагуалдзæг фæуæд 
Æлгъыстæй авддæлдзæх. Æз курын, 
Æз ниуын... Зонын мæ фæнды... 
Зæгъ-ма, дæ сыгъдæгдзинад ды... 
Мæ маст æм рафыхт æмæ дзурын: 
— Æгъгъæд! 
*- О, бамбар мæ... Фæлæуу, 
Фæсхæхты уад ныссабыр, хъус-ма... ’ 
— Фæлæ хæрзбон, хæрзбан æнусмæ — 
Мæ чызгон уарзт нæ уырны дæу... 
эпилог 
Фæсобау донхæрис кæм зайы, 
Уым хизы хъомгæс чызг ,йæ хъом. 
Уым барæг хаттæй-хатт æруайы 
Æмæ йæ бæхæндары дон. 

ЧИНЫДЖЫ ИС: 
„Сахуыр мæ кæн, о, хуымгæнæг, хоры кæндыл зарын" 3 
„Мæ Ирыстон!** 4 
Лæджы хъуыды 8 
„Мæ рагбонтæ мæм аргъауау кæсынц’* 10 
„Бæлæсты аууон, донисæны сæрмæ" • . 11 
„Чындзы фæцыдтæ дард бæ’сты æндæрмæ** 12 
„Цы уыди лæг, уый нал фестдзæн фæстæмæ** .... 13 
„Куы феста не ’хсæн судзгæ зæххæй арæн** ..... 14 
„Мæ цардæй мæ ма фæрс.нæ хъæуы** 15 
О, æна! 16 
Рагон зарæг 17 
Сьеррæ-Маэстрæ 19 
Хæхты . . . . 20 
Денджызмæ 22 
Балладæ хъæдгæсы чызгыл 20 
Мæ фыдмæ Г 29 
Фын 33 
Зарæг æмæ фат 34 
Æрдæгфыст сонет 35 
Азым 36 
Нæ фыдæлты кадæг 39 
Хъомгæс чызджы таурæгъ 47 

Василий Георгиевич Малиее 
Лук и стрела 
Редактор А. И. Царукаеи 
Художник А. Н. Г а с и е в 
Художествен. редактор X. Т. Сабанов 
Техн. редактор А.А. Дзгоев 
Корректоры М. Т. Сабанова, 
В. Т. Дзодзикова 
Сдано в набор 15-11-1963 г. Подписано к пе- 
чати 18-У-1963 г. Формат бумаги 10хШ11з2- 
Печатн. лист. 2,39 Учетн.-изд. л. 1,85. 
Заказ № 152, Изд. № 13. Тнраж 1000. 
ЕИ0Ю56. Цена 9 коп. 
Северо-Осетинское книжное издательство, 
г. Орджоникидзе, ул. Гражданская, 2. 
Республиканская книжная типография, 
г. Орджоникидзе, ул. Джанаева, 20. 

