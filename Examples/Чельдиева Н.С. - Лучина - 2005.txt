Челдыты Надя 
Ирон цырагъ 

Челдыты Надя 
Ирон цырагъ 
Æмдзæвгæтæ 
Дзæуджыхъæу 
2005 

84 Осет 
4-20 
Челдыты Н. 
Ч—20 Ирон цырагъ: Æмдзæвгæтæ — Дзæу- 
джыхъæу: Ир, 2005 — 94 ф. 
Чельдиева Н.С. 
Лучина. Стихи. 
Стихи, вошедшие в этот сборник, оригиналь- 
ны ио мысли и восприятию. В них — раздумья о 
настоящем и будущем своего народа, любовь к 
родному краю. 
„ 4702500202-45 «-, п<- я,~ 
ЧМ131(03)-05 56"05 84°Се 
© Чельдиева Н.С., 2005 
15ВЫ 5-7534-0679-3 © Джикаев М.Ф., оформление, 2005 

* * * 
Нырма нæ ныууазал нæ лæппутæн сæ туг, 
Нырма зынгхуыстытыл зæрдæрыстæй кæуæм, 
Нырма нæ уæлмæрдтæм фæцæйхæссæм нæ суг, 
Уæддæр фыдгултимæ æрвадиуæг кæнæм. 
Нырма сæ рыст нæ банцади нæ удтæн, 
Уæддæр æмдзæгъд кæнæм хæддзутæн. 
5 

* * * 
Тæхуды, ныр дæ хъизæмар, дæ рис 
Æппынæдзух куы хæссиккам нæ удты, 
Нæ кæнис ды æнæбонæй фæдис, 
Æмбариккам, дæ раст зæрдæ кæй дуды. 
Бæргæ зæгьиккам: «Фидар ныфс дæ уæд — 
Дæ удхæрттыл фæтых уыдзыстæм иумæ. 
Нæ фыдгул та йæ бынсæфтыл кæуæд, — 
Уый басæтдзыстæм, не Скæнæг, дæуимæ». 
6 

ЧИ СТÆМ? 
Алцæмæн ыстæм быхсон, 
Алкæмæн нæ’хуым — бæхдон, 
Алкæмæн нæ уд — сæндон, 
Алчи дæр нæм у уæндон. 
Алкæд баййафæм фыдбон, — 
Зонд базонын нæу нæ бон. 
7 

КЪОСТАМÆ 
Нæ Ирæн нал фидæм йæ хæрзтæ, 
Æмæ нæм алчи дæр уæнды. 
Гæбазгай байуæрстам нæ бæстæ, 
Фыдгул нæ арæнтæм тырны. 
Кæрæдзи алывыдæй фауæм, 
Нæ зонæм исбонæй æфсис. 
Фæлæ æппæлынмæ куы фæуæм, 
Уæд ма нын уромæн кæм ис! 
Нæхимæ бирæ и хæрзудтæ, 
Уæддæр нын хицæуттæ — хæддзутæ. 
8 

* * * 
Зæринбазыр, рæуæг, æвзонг азты гæлæбу! 
Кæркæ-мæркæ фæлысты атахтæ кæдæмдæр. 
Дæ базырты æрттывд <мæ удрæбын æвæрд у, — 
Æртыхсынц де скойæ мæ зæрдæйыл кæлæнтæ. 
Уæззау мыдкьахы базыр фарнхæссæг фæлвæрд у. 
Мыдыбындзæн кæм и гæлæбуйы гæнæнтæ! 
200X10.03 
9 

* * * 
Дыргъæн Аза-бæлас нæ садзæм. 
Сындз акъаци хæрздæфæн уарзæм. 
Фæдонтæн пиллон арт сæ быны — 
Кæйдæрты уартæй нæм нæ зыны. 
Æхсидав цыхцырæгмæ дарæм, 
Нæхи кæйдæрты артмæ тавæм. 
Зыдтой нæ дун-дунетæ Нартæй, 
Зынггур кæм фидауы сæ артæй! 
Æвæрдзæн дард фæлтæр цыртдзæвæн 
Нæ сæфты ’нæмæтæн — сæрцæвæн. 
Ныннæр, хъуытазхъæлæс дзæнгæрæг, 
Нæ ирд фæд ма фæуæд æдзæуæг! 
18.11. 2002 аз 
10 

НÆ ИВГЬУЫД ÆМÆ АБОН 
Нæ ивгъуыд у рæсугъд хуызтæй нывæфтыд, 
Рæуæгбазыр, кæркæ-мæркæ гæлæбу. 
Гæлæбуйы цæрæнбонтыл кæд æфтыд? 
Мæ абон æм зæрдыскондæй тæнæг у. 
Кæнынц æмзæлланг абон æмæ ивгъуыд. 
Бæрзонд арвмæ сын иумæйаг дæгъæл и. 
Рæстæджы сæрты агурынц кæрæдзи, — 
Нæргæ симфони азты сæрты — ивылд, 
Кæд нæ уыд уд цæхгæр зилæнты хивæнд? 
Нæ сонты бонтæ абонимæ иувæнд?! 
Кæй нæу нæ цард фæткмæ гæсгæ фæндонæй, 
Ирвæзт нæ сæртæ — уый фæрцы зындонæй! 
2002.16.08 
11 

ДЫЗÆРДЫГ 
Фæззыгон дидинæг мæ уды 
Дæ уындмæ райхæлди фæлмæн. 
Куы уаис уаз æртах, тæхуды, 
Куы дарис уарзты цин мæнæн. 
Фæлæ мæ дидинæн йæ цъæх сыф 
Мæ азты ирдгæтæй фæбур. 
Тæрсын, æхцон æртахы бæсты 
Куы нывæрай йæ къусчы дур. 
Фыдмитæн уарди нæу фæразон, 
Хъызт æмæ митæн нæу быхсаг. 
Æввахс у «зымæг» æмæ абон 
Дызæрдыг зæрдæйыл — тыхсаг! 
2002.15.08 
12 

* * * 
Тар арвыл Биттыры хъазау раленк кæны Мæй. 
Стъалыйы фæд урс æндахау аззайы тæлмæй. 
’Рфæныфæды хъæмпыхæлттыл — 
уарзæттæн сæ фæд. 
Уырдæм, стъалыты цæрæнтæм, атæхы сæ фæнд. 
Бонвæрноны рухсæй зæрдæ бонрæфтмæ — цæхæр. 
Ахæм аргъауы, тæхуды, мин азы фæцæр! 
2004.20.03 
13 

* * * 
Сæуæхсид — Захъагомыл ауыгъд, 
Æркалди къуылдымтыл цæхæр. 
Мæ уд мæ къæхтыбынæй алыгъд — 
Фæсаджил къахвæндаг цæхгæр. 
Сæумæйы уазал суар — йæ уагыл, 
3 æлдаг — æртæхæйдзаг кæрдæг. 
Къæдзфындз цæргæсы аууон — рагъыл. 
Сычъи — тæхгæ фатау цæрдæг. 
Цъæхнымæт уæйыгхуыз къуылдымтæ, 
Фынккалгæ доны сæрты — хид. 
Фыдæлты зын цардæй ыскъуыддзаг 
Нылхъывта къæдзæхмæ йæхи. 
Дæлдæр — æрхæндæг мæсыг комы, 
Рæстудæй табуйæн бæззы, 
Кæйдæр мыггаджы цыт — йæ роны, 
Нæ дугæй рохуаты хъæрзы. 
2003.02.02 
14 

ХУР 
У хъæздыг лæгæн йæ хъузон, 
Мæгуырæн йæ бæллиц — хур бон. 
Иутæн байуары уæрдонæй, 
Иннæ — бузныг у хæдонæй. 
О Хуыцау, дæ бон у алцы. 
Ма бар хурæн дæр Ды мацы. 
Зилдух райдайы Дæ быны, 
Уæд æрмæст хъалты куыд уыны? 
2002.20.03 
15 

РУХС УÆЗÆГ 
Хъæды бæласыл къуырд у сауцьиуæн йæ ахстон. 
Ам йæ цард уæззау кæд у, 
уый тыххæй йæ ’рцахстон. 
Скодтон урс базыл хуыссæн, 
хъарм хъæрмхуыпп æркодтон. 
Мæн куыддæриддæр хьæуы, ахæм кад ын кодтон. 
Уазæгæн йæ уд фæцыд, базыртæ æруагъта. 
«Де ’гъдауæн цы уа фæлдыст? — 
сабыргай мын загъта. — 
Хъарм хуыссæн нæ хъæуы мæн, 
бамбæхс-ма дæ лыстæн: 
Хъæдæй адджындæр мæнæн нæй, 
мæ мад-фыдыстæн. 
Стæй дæ хъарм хъæрмхуъпп -^ æнад, — 
дзурын дын рæстудæй, — 
Зулчъытæн нырма сæ ад не схицæн мæ удæй!». 
Ай у зондыхос мæнæн, загътон æз мæхицæн, 
Рухс фыдыуæзæг, хуыссæн — алкæмæн у хицæн! 
Хъæды бæласыл къуырд у сауцъиуæн йæ ахстон. 
Цъиуы рухс уæзæг хъæд у — 
дзæгъæлы йæ ’рцахстон! 
2002.07.07 
16 

* * * 
Сыгъдæг уд у бæрзонд фæндтæн сæ цæрæн. 
Æрвон тых æмæ уарзтæн у æмдзæрæн. 
Фыдвæнд йæхимæ не ’руадзы æмгæрон — 
Рæсугъд нывæстæй рухс сæнттæ æгæрон! 
Нæ фæнды мæн, æз а зæххыл æндæр уон! 
Фæстаг сулæфтмæ уæд мæ уд сывæллон. 
Кæлæд мæ удæй удрæвдауæн рухс, 
Мæ алфамбылай уый рухсæй уæд урс! 
200330.08 
17 

ТÆРККЪÆВДА 
Æврæгътæ ’лхъивынц кæрæдзи уæнгдыхæй. 
Дымгæ къуыззитгæнгæ бæстæ фæйлауы, 
Мигътæй цæссыгтæ лæмары йæ тыхæй, 
Донласт зæххыл сæ æнæвгъауæй тауы! 
’Нæбын сыхырнайæн тонынц йæ тæнтæ. 
Терчы мæстджын уынæр айхъуыстис дардмæ. 
Арвы ’рцæф исдугмæ калы цæхæртæ — 
Тарстхуызæй фемдзаст дæн цирхъ æмæ уартмæ. 
2004.13.03. 
18 

ÆЗ УАРЗЫН 
Æз уарзын, кæй зæрды ис уарзт, 
Кæмæй риссы дзыллæйы маст. 
Кæмæн у бæрзонд арв — æмвæтæн 
Йæ уды уæлмонцтæн сæ хæтæн. 
Кæмæн у йæ хæдзар нæ Зæхх, 
Йæ бандон — нæ Иры къæдзæх, 
Кæмæн нæу æнæмæт йæ зæрдæ, 
Чи ’рвиты æгъуыссæг æхсæвтæ, 
Æз уарзын, кæмæн у йæ дин 
Нæ Иры рæсугьд фæндтыл цин. 
2002 
19 

ЦЫППАРРÆНХЪОНТÆ 
* * * 
Фæкалди, дам, фыдлæг, мæнгардуд. 
Фæлæ йын чи ’ууæндыд йæ мардыл? 
Йæ табæты кæйттæ чындæуыд — 
Лæг æм хæстæг цæуын нæ уæндыд! 
* * * 
Зыр-зыр кæны цъæхварс сыфыл æртах, 
Сæууон хуры рæвдаугæ тын дзы хъазы. 
Æрвылрайсом æм хуры фырт фæцалх, 
Рæсугьд фæрдыджы мондæгтæ дзы суадзы! 
2002 
20 

* * * 
Цард хæзна у, базон дзы цæрын, 
Цард тыхæвзар — ма баком сæттын. 
Царды сурæт — алкæй ныхыл фыст, 
Царды фарнæй — магуса æлгъыст. 
2001.12.12. 
* * * 
Æхцайы дуг ныл цалхыдзагæй тулы, 
Хъæздыг лæгæн ызды конд ис йæ хъулы... 
Куыд фæнды суила — бады сах, 
Мæгур лæджы ныхыл ныффæздæг цалх! 
31.09.2002аз 
21 

* * * 
Кæддæр уыдтæн Цæдисон: 
мæ цæдисон уыд цард, 
Ныр у мæ уд фæдисон: нæ царды фæтк — 
мæнгард. 
Цъæх арт цæгъдын мæ удæй, мæ зæрдæсæр — 
цыргъ сарт. 
Мæ ног цардæн цæрдудæй ысдæн 
фыд æмæ кард. 
2004.01.09 
♦ * * 
Нæ хуымыл конд ис саст быру, мæнгæфсон, 
Нæ разæй лидзы ’взыгьд бæхыл нæ фæсмон! 
Закъон та нæм æфсондзæй уæлдай нæу... 
Хуымгæнæг галты зилы — фидар лæуу!.. 
05.05. 2005 аз 
22 

* * * 
Стъалыты тыбар-тыбурæй арвы рæбын — 
рухс. 
Цъæх æрдузы уарзты тыхæй 
айхъуыстис æрвнæрд. 
Бонвæрнонæн йе скæсынмæ мæйы цæст ныуурс. 
Уарзонады рухс галуанæн — дурыл дур æвæрд. 
2003.05.05 
* * * 
Нæ ахады нæ зындзинад нæ цæсты. 
Цæмæн уынæм нæхи разæй æндæры? 
Фыдæл ысгуыхт кæйдæрты сæрыл хæсты — 
Фыдæлты фарн цæрæнбонты фæцæры! 
25.09.2001 аз. 
23 

ХÆЛÆГ 
Хæлæджы зиан у æгæрон... 
Дæ цардæн ма ’ввахс кæн йæ кæрон. 
Хæлæгыл ма хардз кæн дæ тыхтæ, 
Зон, абон-райсом уа — æдых дæ. 
2002.29.04. 
24 

* * * 
Рæстырдæм нæ фæкъул нæ царды тæбæгъ... 
Мæгуыр лæджы ныхмæ закъæттæй — уæрдæх, 
Нæ ис æмæ бонæй — нæ хъалтæн бындур, 
Нæ мастимæ схъиуы сæ къултæй хъæдур... 
Сæрибары стæгдар æхсæймæ æппæрст. 
Кæрæдзи йыл бахордтам — 
хъахъхъæн дæ цæст!. 
Кæдмæ уал æхсыдтам сæрибары стæг, 
Дымгæмæ ныддардтой нæ бынтæ лыстæг. 
Хабары фæрæзтæ фыддугæн — быцæу. 
Кæд нæ уыд æхсæнæй паддзахæн быдзæу? 
Фырæппæлдæй се ’фсæртыл зилы куырой — 
Ай-гьай дæр, тæдзы сын кæйдæр рагьæй сой!.. 
Мæгуыры æнæ ’хцайæ нал тавы хур... 
Цы давы нæ рис «демократийы» цур? 
2002.19.10. 
25 

БÆРГÆ 
Годжыцаты Неллийæн 
Бæргæ, бæргæ, фæлмæн ныхас куы кæнин. 
Кæй нæ фæнды? Фæлмæн ныхас — сызгьæрин, 
Зæрдн.ейы бын фæлмæн зæлтæ куы ссарин, 
Нæ Ирыл дзы рæсугьд зарæг ныззарин. 
Фæлæ дзы ссарын адæмæн сæ фидæн. 
Фыркатайæ æппæлынтæм æлгъин дæн. 
Фæлмæн зарджытæ былалгъыл нæ дарын, 
Рæбынæй сæ, мæ Ир, æмбæхстæй зарын. 
Хуыцау йеддæмæ бардарæг куы нæ уа 
Нæ къонамæ, сæрæнгуырд нын куы цæра, 
Æнгом цардæй куы уæм Хуыцауæй разы, 
Уæд халон фестдзæн булæмаргъ нæ разы!.. 
2002.04.01. 
26 

ÆМЫР 
Æмырæн хъугсын æз йæ мыр, 
Зæрдæйы хъустыл нæй гуыдыр. 
Æмыры бирæ ис мыртæ, 
Зæрдæйæ ’нкъарынæн кæд дæ. 
Æмыр у минмырон бæстæ, 
Уым ис æнæкæрон хæрзтæ. 
Поэты ам Пегас хæрдмæ 
Кæны йæ базыртыл хæсгæ. 
Æнкъарын кæрдæджы уынæр, 
Уæларвон музыкæ — цæхæр. 
Нæры симфони уым кæмдæр. 
Æмыр у минмырон дзæнæт. 
Æвæр дæ зæрдæйы æппæт, 
Æмæ дыл аудæн кæнæд. 
2002.28.04. 
27 

ИРЫСТОНМÆ 
Æфсæрмæй, дам, кæмæндæр куы радга йæ кæрц, 
Ыскодга йыл хъызт зымæг æмæ фæцыд йæ къæрцц. 
Кæйдæрты сæрыл тохы ды баихсыдтæ фаг. 
Ныр уыдонæн — зæххытæ. 
Дæ гæппæлтæ — дзырддаг. 
Ныффалгæрон сæ хъомыс æнæкæрон бынтæн — 
Фыдæлты хардзæй хонынц кæйдæр быдыр фæтæн. 
Дæ чысыл къæс — 
æмдзæрæн, ирон дзы нæу цæрдхъом. 
Нæ сомбоны фæлтæрæн — 
уæззаухæссæн æргъом! 
Ирон мырты зæлланг дын нæ рæвдауы дæ уд, 
Æндæр мыггаджы зæлтæн уæлæуæз ран сæ худ. 
Фыдгæнæгæн, хæддзуйæн æгæр барыс, æгæр. 
Æфсæрмдзæстыг Ирыстон, 
хæсс нын сæрмæ дæ сæр. 
2004.08.08 
28 

АЗТÆ 
Фæтæхут, азтæ, азтæ, - фæззыгон боны хъазтæ, 
Уæ фæстæ ма тæккæ знон æнæбын арвмæ кастæн. 
Æнхъæлцау дæ, мæ з&рдæ, 
цыдæртæ ма дæ ’рфæнды, 
Дæ базырты æмдзææгьд мæ æнæкардæй æргæвды. 
Мæ сонты бонты ад, мæ уарзты цины бонтæ... 
Дзырдта-иу мын Дзыцца: 
«Æруадз, хъæбул, дæ рохтæ!» 
Æрфæнды мæ нырма ызноны бонты сонтмæ, 
Фæстæмæ ма кæсын: мæ уарзты цин, куыд рухс дæ! 
О баз, мæ баз — чызджы цæссыгты ’вдисæн! 
Уыдтæ кæддæр хъæрмуд мæ зæрдæимæ иумæ. 
Æрымысæм та, цæй, æркой кæнæм фырдисæн — 
Æрымысæм нæ уарзт кæддæры ’мбал-чызгимæ. 
Ыссудзон дын цырагь, дæ хуызист мæм æвдисыс... 
Кæддæры уарзты арт, цымæ дæ уд кæм исыс? 
2004.04.07 
29 

* * * 
Нæ иуты цард фæуæлбыл — 
Æнтъухынц сын æргъомæй, 
Нæ иннæтæ — фыдмæгуыр, 
Хæссынц сæ фæрстæ гомæй. 
Нæ иутæ — цардæй разы, 
Æмпъухынц, уæнт сæ бонæй! 
Нæ иннæтæн сæ разы — 
Цыдæр муртæ фыдбонæй. 
Нæ мæгуыртæн сæ сомбон 
Хуыздæр куы нæ уа знонæй — 
Хæлофгæнджыты исбон 
Фæласдзæн лæсæн, зон æй! 
2002.27.07 
30 

ХÆЙРÆГ ÆМÆ ЗЫД 
Ис æвæрд нæ удты зыд — 
Хæйрæгимæ сты æмдзырд. 
Цæй, цы бакæнæм нæ удтæн? 
Мачи раппæлæд: хæрзуд дæн. 
Цас æхцайæ дзыпп уа дзагдæр, 
Свæййы миддуне æлгъагдæр. 
Ис Хуыцауы фæндæй фыст: 
— Ут хæлофы низæй хызт. 
Баууæнд ды Уæларвон Фыдыл, 
Зилы дæлимон нæ фæдыл. 
Уд Дунескæнæгæй хибар — 
Хæйрæг ыл æрхæцы фидар. 
Уайтагъд абыры нæ цармы — 
Ницыуал сахады армы! 
2002.25.05 
31 

* * * 
Зæххон хæрзтæй нæ фефсæдæм уæлæуыл, 
Хæлоф фæкæнæм — уый дæр ма æххæст... 
Нæ къах вæййы мæрдтыбæсты къæсæрыл, 
Уæддæр æфсис нæ фæзоны нæ цæст... 
Нæ быдыргътæн цагьар ысты нæ удтæ — 
Нæ фæуадзынц дызæрдыггаг æмгæрон: 
Æндæр дунёмæ дзуарæвæрдæй къухтæ 
Хæссæм æрмæст — уæддæр кæнынц сæ кæнон! 
2002.02.03 
32 

тымыгь 
Арв сыхырна фестад — урс цъæмæл лæхуры. 
Авд хъæццулы аууон баныуæрста хуры. 
Салд фæдджийæ тары кауын къул æрхынцы. 
Амбæхсы нæ цары — рагъæнхъæд фæбырсы. 
Сисæй хъуысы ниуын — фестади сыл гæды. 
Кулдуарæн йæ зиллон хъисфæндыр фæцæгъды. 
Хъинц-хъинцæй нæ Мила хи кæртæй фæлидзæг, 
Сау, дзæгъæл гæдыйыл бахæцыди ризæг. 
Сæрра и нæ пец дæр тымыгъы фыдæнæн. 
Саби ныр куы фестин, æвæдза, хуыздæрæн! 
Пецы фарсмæ бадин ’нæмæтæй хъызт зымæг. 
Хиирхæфсгæ фасин гинойæн йæ дымæг! 
2003.12.01 
2 Челдыты Надя 33 

ФЫСТÆГ 
Ызнон та мæм ныррухс дæ худгæ хурау, — 
Цы ныйичъи дæ цæстæнгас мæ удыл? 
Дæ къах та дæ куы нал хаста мæ цурæй... 
Дæ уарзты цин куы нæ уадзыс фæцудын. 
Мæн та бынтон нæ рæвдауы дæ бахудт, — 
Дæ фæрргы ме ’нгас атагъд кæны дардмæ. 
Кæддæры уарзты рахиз базыр ахус, — 
Нæ ивазыйæ габæзтæ дæ уарзтмæ. 
Ды хуры тынтæй хъармдæр тынтæ уафыс, 
Æмæ дæм, зон, хæлæг кæнын, мæ боныл! 
Æз уыцы тынтæй бауæфтон сырх гауыз. 
Бæргæ цин кæнин рухс суадонæй доныл, 
Æвдадзы хос мæ базырæн куы^ссарис, 
Дæ бахудт дын уæд абарин æрвоныл, — 
Æз абоны бон баивин ызноныл. 
2003.25.02 
34 

’ХСИНЫ ЛÆГ 
’Хсины лæг нæ уарзы комкоммæ ныхас, 
Искæй рис нæ уадзы йе ’мгæрон, æввахс. 
Арæхсы æвзагæй, хъæлæсæй — фæндыр, 
Райгонд у йæ уагæй, зæрдæйыл — гуыдыр. 
Рафтауы йæ гуыдыр бахъæугæ рæстæг, 
’Нæпайда, мæгуыры не ’руадзы хæстæг. 
Дон æй ласдзæн — зоны ахус кæнын дон, 
У кæйдæр хæдоны абырын йæ бон. 
У паддзах йæ фыны, схъæл ныхас нæу зын, 
Дардæй лæг фæзыны, ’ввахсмæ та — уызын. 
Адæмæн цыфыддæр дурвидар йæ ных, 
Цардагур мæгуыртæн басæтты сæ тых. 
2001.15.05 
35 

ЗÆГЬ-МА, МÆ ИР 
Зæгъ-ма, мæ Ир, цы у дæ сомбон? — 
Нывондаг у мæнгуды скондæн. 
Ныррох кодта уый дæу, йæ мады 
Æмæ кæйдæр уæрдоныл бады... 
Гъестæй йыл бадын та куыд зоны?! 
Хæрды йæ риуæй размæ ссоны, 
Йæхи бæхы къуылыхæй фауы, 
Цæфхад та йæм, мæгуыр, кæм хауы! 
Кæны фæлмæн саргъыл былысчъил, 
Йæ мыр-мыр ын æнад куыд ысси?! 
Зæгъ-ма, мæ къæс, цы кæнæм, гъа-ма? 
Кæддæр уыдис дæ къулыл хъама. 
Ныр та бæрæг ран æмбæхст судзин — 
Йæ цыргъыл де ’взонг тала судзы. 
Æхцон ын у кæйдæр марг-хъæстæ, 
Æхцайы дуг дзы исы хæстæ — 
Цæлхдуртæ аразы сæ хæрзтæн. 
Уæлмонц фæндтыл нæ сафынц рæстæг — 
Кæуы ныййарæг мад сæ фæстæ. 
Ызгъæлы Иры фарны цæссыг, 
Къæрттгай нызгъæлæггаг йæ мæсыг. 
Йæ цин ын расыг къупри кайы — 
Фыдгул йæ зындзинадыл райы! 
Фæдавта фарны мæсыг дургай, 
Ныууигъы йæ, фæлмæнтæ дзургæ, 
Æркалы йыл, цыма, йæ цæссыг, 
Æмæ дзы амайы йæ мæсыг! 
Кæм ис, фыдыбæстæ дæ сомбон? 
Рæдыд — зæрдæрыст хъузон зондæн. 
36 

Ныззил-ма фарны мæсыг хæхты, — 
Нымд ран дзæгъæл гадза нæ хæты! 
Фæйлауа стайы ныв бæрзондæй, 
Фæтых уай дуджы хинтыл зондæй!.. 
25.02.2005аз 

* * * 
Террорæн феуæгъд ис йæ цалх: 
Ыссæндгæ стыр паддзæхтыл ратылд. 
Быхсынæй сфæлтæрд ыстæм мах — 
Нæ уд йæ хъизæмарæй рафтыд... 
Фыдмийæн фидар у нæ туг, 
Нæ рис æнусы ’мбай у, рагон, 
Ныр дæр хуыздæйраг нæу нæ дуг — 
Фæфыстам рæзгæ удтæй хъалон!.. 
«Нæ хъул æдзухдæр баддзæн сах» — 
Рæусæнттæ фехъусæн ис иутæй! 
Кæдмæ æнæмæт хæрдзæн мах?! 
Йæ цæвæг цас æркарста — минтæ! 
Беслæн йæ сау бæллицмæ хаст! 
Фæндаг ын акъæртт кодта рæстæг. 
Егъау паддзахæтты ’муæз, раст, 
Фыдмитæн бабыхста нæ уæзæг!.. 
Нæ рис æмбарæг нал у стæм: — 
Фæдис уа, зиуы се ’ххуыс сидынц. 
Терроры ныхмæ ’муæхск ыстæм — 
Ныр немæ уды хъалон фидынц! 
08.03.200$ аз 
38 

ХОХАГ НЫВ 
Сæуæхсид худгæ тынтарй диссаджы тын уафы: 
Дзæбидыр хохы цьуппыл къахфындзтыл æркафы, 
Йæ сæфтджыты бынæй зæрин стьалытæ згъæлынц, 
Æзист æхсæрдзæнмæ цæхæркалгæ æркæлынц. 
Кæны тыбар-тыбур йæ алы фезмæлд дардмæ, 
У Хуры сфæлдисгæ — йæ тæмæн сиды цардмæ! 
Æзонг сычъитæ йын сæ сæфтджыты æмдзæгьдæй 
Йæ кафт цырен кæнынц сæрбæрзонд æмæ ’мвæндæй! 
Æфсати уæлмигътæй кæсы йæ армы бынты, 
«Нæ федгон ахæм ныв, зæгъы, мæ хуыздæр фынты!» 
Дæ райсом хорз, мæ Ир, зæрдæрайгæйæ фезмæл — 
Сæуæхсиды рардыл æнæзивæгæй фембæл!» 
15.06.2004 аз.Захъа 
39 

зон 
Архайынц рагæй нæ хæрзтæ — 
«Додой»-æн сывæрой цырт. 
'Хсины лæгтæй сын дæ фæстæ 
Не ’нтысы арфæйы дзырд! 
Скæнынц ыстыр хæрдзтæ, сидынц 
Бодзтæ дæ номæй, уый зон! 
Дзыллæйы фидæнæй фидынц 
Хъал цард — сæ уды фæндон! 
Асинтæ ’вæрынц уæлæрвтæм, 
У сын тырыса дæ дзырд. 
О, фæлæ Иры уавæртæм 
Ракæс Ды, Хетæджы фырт. 
Не ’взагæн алы æфсæнттæй 
Царды æвадат йæ уат: 
Искæй дæлбазыр йæ — фæндтæ, 
Нал ары йе ’рдынæн фат! 
Алкæй дзæвгар армгуырæйттæй 
Бафæллад зилынæй къух... 
Терк та лæбуры цæлхъ-цæлхъæй — 
Агуры куыройы нук! 
25.09.2004 аз 
40 

ХУРХОРТÆ 
Æрмæгуырау бæсты астёеу нæ зынг Хур, 
Фæхæрынц æй къæмц-комдзагæй нæ бодзтæ. 
Æндæр дунетæм тулдзæн тагъд сырх зынггур! 
Уæ уаих фæуат, фелхъивут уæ рохтæ — 
Фæуадзут ма дзы сомбонæн дæр мур. 
Ныккуыддæртæ Зæххы уæлцьар, нæу цардхъом, 
Æнæ Хурæй нæ мæнг дуне ныссуйтæ. 
Барастыр нæу, уырнæд уæ уый, гæртамхор: 
Бындур кæнут æнусы ’мгъуыдмæ — Хур та 
Тъымы-тъыматæм Дунейæн — лæггадхъом! 
Нæ уæ уыдис Чырысти дæр æдасы: 
Йæ фысты ис Зæхх æмæ Хурæн се ’мгъуыд!.. 
Гуыбыны хардзæн цастæ хъæуы, цастæ!? 
Зæххон дуне уæ зыдыскондæй фембылд — 
Йæ хъомыс ын хæлофæй фестут хастæй! 
Рæдзæгъдут æй уæ рæбынты фæлхасæн. 
Нæ фидæн уæ йæ сæр-йæ кой нæ зоны — 
Куы нæ «заиккат акъаци бæласæн» 
Дунескæнæджы хуымгæнды кæронæй, 
Зæххы къори уæд бакæнид йæ роны 
Сабыр цардæн дыууæ аив бæлоны!.. 
Зæххысконды сæмæн уал абон тоны... 
12.03.2005 аз 
41 

* * * 
Æгæрон рухс тын ныл Дунескæнæг нæ тауы? — 
Куы сау, куы урс тæлмæй нæ а зæххыл рæвдауы. 
Куы нæ Чырыстийæн йæ дæлбазыр фæдары, 
Куы нын хъыцъыдæттæ æнæвгъауæй фæдары. 
Хуыцауы хорзæхтæй мæнгуд кæнынц нæ иутæ, 
Фæлывд митæй йын бафидынц йæ цинтæ, 
Уæхскуæз зындзинæдтæй нæ аннæтæ нæ цудынц — 
Рæутын сæууон Хуримæ царды цалх фæтулынц! 
10.05.2004аз 
42 

МАРАДЗ, ИСТЫ ЗÆГЪ! 
Æнцон нæу царды уæз цæстуынгæйæ хæссын. 
Кæйдæр джипп-уагъд дывæр вæййы йæ зын... 
Æрытауынц дзæбæх сæ хин къæлæты хыз — 
Вæййы йын цардхъомыс цъæх арвы роны хуыз!.. 
Тæхуды, чи нæ хаты ’нусты сæрты рыст, — 
Ай-гъай, нæ бамбардзæн зæрдæйы тугтæй фыст. 
Уынын нæ авналæнтæ — кадавар рыст зæхх, 
Уæддæр мæ зæрдæйæн ды, марадз, мæ кæн, зæгъ! 
Фыдæлты туджы хъæр, мæ уды ’васт цъæхахст 
Уæлæрвты сиу вæййынц нæ хæхты сæрмæ раст. 
Сæ бæхты кьæхты хъæр, мæ зæрдæйы дзæхст-дзæхст 
Мæ зондыл тых кæнъшц, нæ куырм кæнын æрмæст! 
Мыййаг, кæд ацы «хыз» у Нойы стыр бæлæгъ, 
Уæддæр Алайнаг тугæн исты, марадз, зæгъ! 
25.03.2005 аз 
43 

* * * 
Нывгæнæг хъал вæййы æрмдзæфæй — 
Фæмæлы удхарæй мæ сис. 
Кæсы мæм базырджын дæрддзæфæй 
Мæ царды-дуджы раст æмбис!.. 
Мæ удæй арт цæгьдын æмырæй: 
Хæрдгæбыд рæнхъæй дæн æдас... 
Бæллын, бæргæ йæ рухс базырæй 
Мæныл куы андзæвид Пегас! 
Тæхы бæрзонд фæндтæм мæ зæрдæ, — 
Ирон фарны рæзтæн цæрæд! 
Кæнын уал дурыл дур æвæргæ — 
Мæ удæн уый дæр у дзæнæт! 
12.02.2005 аз 
44 

* * * 
Бæллиццаг нæ фынтæ нæ Иры сæрвæлтау, 
Адджын дон фæрсудзæм ивæзгæ тæнгъæдау, 
Историйы сыфтæ фæлдахæм мæцъисæй, 
Хъысмæт нæ фæхынцы æнæвгъау бæрз уисæй. 
Уæддæр ын йæ фæрстæ джебогъæй рæхойæм, 
Нæ фарны уидæгтæ егъау духъæй хойæм. 
Сæ дон сын æнæмæтæй Теркмæ лæмарæм, 
Сæ хустæ сындз кауыл лæзæрынмæ тауæм. 
Фыдæлты артдзæстыл нæ ныхы æрфысты 
Кæйдæронтæ сомбон кæрæдзи хæрдзысты. 
Хъæриу-хохы рындзыл ма иу ирон баддзæн, 
Хуыцау æм цæстуарзон æргом фарста ратдзæн: 
— Зæгь-ма мын, мæ уарзондæр хъæбултæй иу лæг, 
Куыд бахус уæ уидаг, куыд баззадтæ иунæг? 
Цы скодтат уæ бындурæн абонмæ тайæн? 
Фыдгулæн уæ намыс цæмæн фæцис кайæн? 
Зæххон лæг кæд улæфыд Хуры бын тохæй? 
Дзæнæт нæй уæлдунейыл — аззад уæ рохæй! 
Æз уарзын сымахæн уæ удысконд рагæй, 
Æгæр уын фæхай кодтон уæрзт æмæ уагæй. 
Зæххонтæн уæ фарны æгъдæуттæ — хæлофаг, 
Тыдта уын уæ артдзæстæй алчи хæдзарваг, 
Бæхдæтгæ сæ бæхтæн — кæд мæ дæ фæрсинаг — 
Æнæ зæхх, æвæдæй дæ абон кæуинаг. 
Мæ удыбын арфæй бæлдзынæн уæ цинмæ, 
Мах хъуамæ уæ рæдыд сраст кæнæм иумæ! 
Фæдæлдон кæндзынæн зæххонты сæ хинты, 
Ныууадздзынæн ма дзы мæ зондылхæст иуты. 
Ды Нойы бæлæгъмæ бæрзонд рындзыл багъæц, 
45 

Гъестæй-иу мæ фæрцы дæ гутоныл ахæц! 
Мæ базырты бын уæ нæ уадздзынæн цудын, 
Цард тох у, уый зонут, — зæрдиагæй дзурын. 
Хуыцауы фæндæгтæ, кæд чи зыдта, зæгъ! 
Хæддзуйæн зæндджын лæг нæ дæтты йæ зæхх — 
Адджын, дам, у фосæн, кæм басдæры цæхх!.. 
13.04.2003 аз 

♦ * * 
Гæнæнтæ ис ныры дуджы, у алцы мийæн фурд. 
Æхцайæн дзы уæлмо’нц фæндтæй 
уæлæуæздæр йæ худ. 
Налхъуыт дуртæй фæлгонцгонд у, 
схъæл сæрыл йæ ран, 
Æдылы, тутт уа, 
скæнæд æй цæстырныкъуылдмæ хъан! 
Æмхиц æм нæу мæ зондысконд, 
нæдæр æм дæн хъæрмуд, — 
Зæххон царды цыбыр дуджы 
нæ мамм кæнын мæ уд. 
Æз сомбонмæ дæн фидиуæг, 
сыгъдæг уд у мæ фаг, 
Зынаргъ дуртæн сæ уæзимæ 
æндæр уыдзæн мæ уаг! 
Зæххон дунейы фæлгæты æнус ныгьуылы тагъд, 
Ыстыр бынты хицæуттæн дзы — 
рæстæгмæ иу дур сагъд. 
Мæрдырохæн йæ куыроймæ æнæрынцой дон уагьд. 
Æнæмæлгæ-уæлмонц фæндтæ, — 
сыгъдæг удты сæ цард! 
47 

Табуйаг ысты фæлтæртæн — 
кæлæд сæ уаз рухс дард, 
Сæ базьфты бын Иры фарн — Дунескæнæджы рард! 
Дæрдгыл æрзил—дунейы рухс сыгьдæг удгамæ баст, 
Налхьуыт-налмас у миддуне — æнæхин æмæ раст! 
09.04.2005 аз 

СÆРДЫГОН ÆХСÆВ 
Зæрдæрухс Бонвæрнон цъæх цадæн 
Уæлмонц фæлмæн 8атæ кæны. 
Æнæнцой хæфсытæ йæ кадæн 
Цæгъдынц сæ хурхы авд тæныл! 
Æхсызгон зæрдыуаг йæ уьщдæй 
Лæгъз доны кæсæнмæ хæссы, 
Æвзист Мæйы æрдæг фырнымдæй 
Æнцад йæ хуызистмæ кæсы, 
Йæ даргь зæлдаг æвзагæй дымгæ 
Ыссивы кæсæны уæлцъар, 
Фæлидзынц тагъд уылæнтæ ризгæ, 
Къæдз Мæйы хуызист дæр фæтар. 
Æхсæры даргъ къабузтæ тилгæ 
Кæйдæр æмбæхст фыстæг фæрсы. 
Æргом сæ сусу-бусу, цинтæ 
Цъæхфæлыст лæнчытæй хæссы. 
Æртыхст кæркуасæнтыл дæр хъазгæ, 
Æрвон тых халасыл фæци, 
Хъæмæ, хуылыдз кæрдæгыл кафгæ, 
Ивазы сонт уды фæдджи. 
30.05.2005 аз 
49 

♦ * * 
Зæлдагфæдджи узæлгæ дымгæ — 
Цъæх уалдзæджы рогбазыр цин. 
Сæрзилæджджын уарзты хæрзфынтæ — 
Уæларвон ыстъалыты хин! 
Цæхæркалгæ къахвæндаг уайы 
Къæдзмæдзытæй къуылдымты ’хсæн. 
Кæс — Бонвæрнон сонт уды сайы 
Цыллæ хъæзмæ «нуазынмæ сæн». 
Цытæ уафы уарзты тых, марадз, 
Æрыгон зæрдæты, уый зæгь?! 
Зыр-зыр кæны кæрдæгыл халас — 
Уый бахуылыдз урс сæнæй зæхх! 
Сыкъадзæф сырхуадул сæуæхсид 
Æрныуæрста уарзты цæхæр. 
Æнкъарæнты уарзтæй куы уарзид 
Зæххон дуджы алы фæлтæр. 
Зæры бонмæ алчи куы кæсид 
Æнæуынгæ ’нкъарæнты фыст, 
Йæ удрæбын алчи куы хæссид 
Сыгъдæг уарзты рухс тынты ’лвыст! 
04. 05. 2005 аз 
50 

* * * 
Интеллигент тыхмитæй суæвæн нæй. 
Æмбарындзинад удысконды нæй. 
Æппæт диссæгтæ зонæг лæг фæрнæй 
Хæнтрасыг у сæнтдзæф низы сæнæй!.. 
Æнæмбаргæ та цас «цæуа» бæрзонддæр, 
Гъæуый æмбæрц хæццæ кæны йæ зонд дæр! 
03.06. 2003 аз 
51 

ФÆЗЗЫГОН НЫВТÆ 
Уæларв йæ даргъ фæдджи лæмары, 
Зылын къæвда нæ хурхæй мары. 
Быдыргъ хуылыдз дыстæ ныттилы, 
Йæ роны уазал дымгæ зилы. 
Йæ фæсон донласт у нæ куыдзæн — 
Фæрсы: Рæстмæ бон ма кæд уыдзæн? 
Ныттар ис бон. Кæны сæлфынæг. 
Мæ монцты цæхæр тынг æрмынæг. 
Бæзджын — хуылыдз сугтæн сæ фæздæг, 
Уæрдоны тулгæ хъинц — æрхæндæг. 
Мæ базыртæ сабыргай ’руагьтон, 
Мæ зæрдæйы суадон — бадт дон... 
Нынныгъуылд тар хъузджы мæ уд — 
Æнкъард нывтимæ нæу хъæрмуд! 
10.11.2001 аз 
52 

ТÆХУДЫ 
Тæхуды, кæмæн нæу йæ бæстæ 
Æнæмæт хæддзу лæгтæй хæрх. 
Кæй сæрдары хонынц йæ фæстæ 
Æнæфсис сынты бæсты Лæг! 
Тæхуды, йæ адæмы иу фæнд 
Кæмæн мары ’нæ фатæй саг. 
Кæмæн нæй йæ уæрдоныл иу цæд — 
Хъæрццыгьа, хæфс æмæ кæсаг! 
Йæ зæхх та Хуыцауæй фæстæмæ 
Кæимæ нæу абон дзырддаг! 
30.06.2002 аз 
53 

* * I» 
Лæгæн куы уа йæ миддуне мæгуыр, 
Хъæбæр вæййы фæтæн йæ гуыр! 
Кæйдæр фæсонтыл саразы йæ хид, 
Нæ фæлæдæрсы йе рагъæй йæ хид. 
Бæллы, куы цæуид алкæуыл йæ бон — 
Æнæ йе ’рфыст куы ничи нуазид дон! 
10.01.2002 аз 
54 

* * * 
О тохвæллад, фæлмæнзæрдæ Ирыстон! 
Нæ фæразын, нæ Дын хæссын Дæ рис. 
Кæйдæр сæрыл æдзух уыдтæ фæдисон — 
Дæ сæрыл хæцæг а зæххыл кæм ис? 
Тыхæвзарæнты ахъарыд Дæ сау туг 
Кæйдæр зæххыл, дæ байзæддаг — цыбыр. 
Хæддзу дæсныйæн искæй уæрдон — хус суг, 
Дæ аив дзырд Дæ артдзæсты — сабыр. 
Дæуæй ’мпъузы алчидæр йæ куырæт, 
Дæ уарт, зæгъ-ма, кæм бамбæхста Хуыцау? 
Фыдызнагæн йæ уарзон къæс гыццыл уæд, 
Ныддихтæ йын уæд «рувасы цыхтау». 
О намысджын, хъайтар аланты ахстон! 
Ды никæд зыдтай искæй сæрыл тас. 
Дæхи сæраппонд Ручьы сæрмæ абон 
Домбай къухæй дæхи тырыса ’рсадз! 
02.02.2002 аз 
55 

* * * 
Ныццин ис Бонвæрнон йæ радыл, 
У боны минæварæй хъал. 
Æфтауы ’хсæвы цæст йæ уадыл — 
Сæуæхсиды уындæй фæтар. 
Ысдардта Хурзæрин йæ сырх был, 
Ныппырх ыскæсæныл йæ цым. 
Зæрин æндахæй уафы рухс тын, — 
Æхцон зæххон лæгæн йæ хуын! 
13.05.2004 аз 
56 

ФЫСТÆГ 
Стыр аргъ кæмæн, кæнын, уыцы поэтмæ 
Мæйдар æхсæв, зæгъыс, фæвæййы бонæй?! 
Æхсæв нын хъæды ма баззай, мæ бонæй, 
Нæртон фæтк дзы куы нæ вæййы йæ гаччы, 
Алæфгъуызтæм йæ бартæ хъæдгæс ратты... 
Фæсахсæвæр паддзах у уым цъæх бирæгъ — 
Дæ фыдгулæн дзы баззайæд йæ иунæг! 
Æрхъæудзæн та сæ истытæ нæ ранæй. 
Дæхи-иу равдис, ме фсымæр, Амранæй! 
Зынг Хур дæр уæдæ цавд дурау кæм лæууы?! 
Фæсхурбон, зон, мæйдар æхсæв æрлæууы... 
Хæлар цардмæ иваздзынæ дæ цæнгтæ, 
Нæ ивгъуыды — дзæвгар æндæр дæнцæгтæ. 
Фæлвары та ныл мæрдырох йæ тыхтæ. 
Ныббирæ та уой, багъæц уал, мæтыхтæ! 
Куы скуынæг уой мæтыхгъуызтæ Кавказы, 
Хæстмондæгтæ сæ ’снывкæныныл — разы... 
/Цытæ æмбæхсынц, чи зоны, сæ базы?/ 
Сæ хорз фынты сæ цирыхъ хурмæ хъазы. 
Хæддзу йæ къæбæр адджын мыды ’вдулдзæн — 
Нæ масты уæрдон галты разæй тулдзæн... 
Нæ хæхты сæрмæ арæх вæййы таргьуыз, 
Нæ фæллад цæдæн рухс зарджытæ зарыс. 
Сабыр цардмæ дæ дыууæ къухы дарыс. 
Дæ топпыхос-ма хус раны куы дарис!.. 
Дæндагæй, зон, нæ Ирæн цырагъ дарис! 
30.10.2004аз 
57 

ХИНЫ БÆЛАС 
Иу къахдзæф размæ, иннæ — фæстæмæ. 
Цоппай ныл сагъуыд фæлтæрæй фæлтæрмæ! 
Комкоммæ кæсгæйæ алчи кæм уыны, 
Къала-бæлас ис нæ цæсты — кæй уырны! 
Бæлас та, оххай, нæ бæрны куы уаид. 
Зайæд фæрнæй, цæй, зæрин дыргъ нын заид! 
Арф бæзджын уидæгтæ уадзы нæ цæсты, 
Дыргътæ, о, диссаг, кæмæндæр хæргæ ’сты! 
Къалиутæ, о Ир, дæ гыццыл къæс ахсынц, 
Худау ныппæлæхсар, йе ставд зæнг — сау сындз. 
Уидæгты рæзтæн фаг ехсы ’рцъыкк, ехсы, 
Табуйаг авдæн та къардиуæй фехсты... 
Афтид быдыргътæ дын хъарынц сæ удтæ, 
Кувынц, Хуыцаумæ ивазынц сæ худтæ! 
Къалайы тала æнæнхъæлæй тауынц — 
Цæсты æрдуйæ кæрæдзийы фауынц! 
Судзгæ зæрдæйы зынг фуйæ кæм хуыссы — 
Дудгæ рæнхъытæ мæ цыргъ сис ныффыссы. 
Хины бæласыл дæ мæтæй фæдисы 
Ауындздзæн а чызг, йæ рыст зæрдæ искуы. 
Афтид быдыргътæй кæд зонин, цы риссы, 
Риуы гуыдыртæ сын хойын цы ’вдисы?! 
20.03.2005 аз 
58 

УАЛДЗÆГ 
Цины зæлтæ ’хсæрдзæцæй райхъуыст, 
Цæст алæмæты нывты хуыз исы, 
Ирд уæлдæф у æхцон æмæ расыг, 
Хур йæ рухсбазыр рог тынтæ ’вдисы. 
Зæхх у дидинфыст диссаджы гауыз. 
Сыфтæр никæд уыд афтæ цъæх-цъæхид! 
Зæрдæ, ма кæ, хæрдмæ та цы хауыс, 
Уалдзæг уагæры ’взонгад куы хæссид?! 
Къах къуымæлдзæфау ивæрзгæ цуды, 
Уадымс узæлы зæрдæйыл райгæ. 
Абон ме «стдæсы» ауыдтон худгæ! 
Ацы ирд уалдзæг, ноггуырд байраг дæ?! 
Уæлæ булæмаргъ зардвæдис систа, 
Уый мæ уды куы ’рцæрид, тæхуды! 
О, ай-гъай кæны ме ’взонгад дистæ — 
Уый мыл ызноны цъæх цæстытæй худы! 
Уарзты сæнæй ’схуыппæввонг абон 
Уд æрвхуызуарди дидин æфтауы. 
Уалдзæг æвзонгады ронгæй рæвдауы — 
У кæлæнгæнæг, удхос, æррадон! 
12.05.2005 аз 
59 

* * * 
Цæхæрцæст Бонвæрнон ныкъулгæ 
Цъæхфæлыст донбылтæм кæсы. 
Фыдзонд хæххон донæй рæудымгæ 
Æхцон рæукомулæфт хæссы. 
Къæдз-мæдзы къахвæндаг ’згъоры 
Умæлвæд лæнчырдæм цæрдæг. 
Æнæнтыст хивæнд зæрдæ зоны — 
Уым зайы астæумæ кæрдæг... 
Æвзонг зæрдæйы цæлхъ фыр дисæн 
Ныхъуыры ’хсæрдзæны уынæр. 
Дзыхылхæст Бонвæрнон æвдисæн, — 
Куыд зилы уарзты монцæй сæр! 
Цымыдис Мæйы ’рдæг куыд уарзы 
Йæ цинтæм сусæгæй кæсын, 
Рæуæг æгъуыз уадымсы базыр 
Куыд уарзы дам-думтæ хæссын. 
Зылындзых дам-думтæн сæ сау рыг 
Куыд хъæрзы ’нусты фæлмы бын! 
15.05.2005 аз 
60 

ХЪАСТ 
Æххæстгæнæг дæ бæлл^цтæ — ыстæм, 
Фыддæр Дæ хъазтæй ’ппæлынмæ ыстæм! 
Дæ уды артæй махмæ нæй æхсидав. 
Хæддзутæн нæм æмдзæгъд кæнын æрфидар! 
Нæ ауæрдæм нæхи хъæстæйыл дауыл, 
Хъысмæт ныл уый хыгъд сау ’згæ хырх дауы! 
Ныздухы нæ кæйдæрты сæрты фæрныг — 
Сызгъæрин нæм кæсы уæддæр йæ фæнык! 
Ызмæст донæй зæрдæдзæфтæй мæлæм, 
Рæсуг, рæсуг! — Фæйнæрдæм хъæр кæнæм. 
Рæхуыстæй дæр æнæбары хъæрзæм, 
Рæхойæгæн фæрнæй хуыйæм кæрддзæм! 
Цыфыддæр ма цы ’взаринаг ис махæн 
Дæ фæдзæхст нын æрвнæрдау куыд уа, ахæм?! 
25.12.2004аз 
61 

УÆЛМОНЦ БÆЛЛИЦТÆ 
Уæлмонц фæндты тæлмы куы хауид нæ фат, 
Нæ бæллицты æмбæрц куы уаид нæ уат. 
Йæ былтæй куы кæлид нæ цардæн йæ къус, 
Иронгуырдты бæлас куы нæ кæнид хус, 
Уæндон нæм куыд нæ уа тыхтона сæлхæр, 
Уæнгдых æмæ зондæй куыд рæза кæстæр. 
Нæ фыдæлты.хъул дæр куы абадид сах — 
Куы тула нæ хæхты нæ уæрдоны цалх, 
Куы ’ххæссид нæ тохвæллад мæсгуытæм къух, 
Нæ кæстæрты зæфцæй куыд не ’ййафой цух. 
Ирон лæг куы уадзид нæ зæххыл йæ фæд, 
Йæ хид ’мæ йæ сау туг кæм ныккалдта уæд; 
Мæ уды тæнтыл æз мæ Ирæн бæргæ 
Æрцæгъдин мæ фæндыр — уæлæрвтæм нæргæ! 
Куыд нæ лæууа ривæдæй дзырды куырой, 
Нæ Хуссар, нæ Цæгат æмзæрдæ куыд ой, 
Æрисин уæларвæй зынг Хуры цæхæр, 
Æрсадзин æй Рагъыл, куы судзин, уæддæр. 
Рифтаджы куыд нал цæуой рухс æмæ фарн — 
Бæллицаг уæлмонц фæндтæй судзæд мæ арм! 
20.01.2005 аз 
62 

ÆРВОН УАРЗТ 
Арвыл ирдцæхæр стъалытæ ризынц, 
Цæст уæлмонцæй ’сгары сæ рæбын. 
Уд цъæх уалдзæджы хъалонтæ фиды — 
Уарзт куыд никæд уыд афтæ — зæрдæбын! 
Мæй æвзистдзæстæй дзагъырæй баззад, 
«Удхор» Бонвæрнон зилы йæ фæстæ. 
Уарзты зынгцæхæр къæлæтыл аззад — 
Арв дæр уды рухс монцтæй фæхъæстæ! 
Мæй ’Рфæныл йæ зæлдаг хыз тауы — 
Рухс Аполлоны ’вджид а зæхх у рагæй, 
Уæд уæларвонты уагæр куыд тавы? 
Зæгъ, цъæхдзаст «хоты цолпы» хæрзравгæй! 
25.04.2005 аз 
63 

* * * 
Цард бавзæрста ’змæстытæ Паризы, 
Стыр Уæрæсе банкъуыстис иу хатт. 
Нæ царды уаг æфтауы мæн фыр дисы: 
Куырмæй æхсæм кайдæр фæзмгæ къуымых фат! 
Хæццæ — нæ зонд, тыхдымгæмæ — нæ бартæ,— 
Æрсæрфта иутæн мин-минтæ сæ тигъмæ. 
Кæйдæр къæхты хъæр мах кæны æрратæ, 
Нæ хъаст хæссæм сыффытт дымгæйыл мигъмæ! 
Ныфсы охыл, афтид дзыппытæ тилгæ, 
Фæласы мах кæйдæр бæхуæрдон уигъгæ, 
’Смудынмæ уæлæуæз ауыгъд фиумæ! 
’Ндæр стъалытæ, зон, кæсынц Паризмæ. 
Кæйдæр сойæ кæд сæрстам мах нæ риссаг? 
Нæхи сой та цы фæвæййы — уый диссаг!.. 
20.10.2005аз 
64 

МÆГУЫРЫ ЗÆРДÆ 
Дзæнæты бадæнт фыдæлтæ — 
æнæ’сгæрст кæмттæ фенæм. 
Нæ фылдæр сæ фæфыдæнхъæл — 
нæ ракаст амонд не ’рдæм: 
Нæ уæрдон згъоры къахырмæ, 
æнæ цалхæй лæгæрды, 
Кæстæр нæ цæуы ахуырмæ — 
æнæ ’хцайæ нæ уæнды! 
Кæм ысты, кæ, нæ усгуртæ? — 
сæ ныфс чызгмæ нæ хæссынц, 
Бæргæ, фæлæ æгъдаугуртæ 
мæгуырæн чызг нæ дæттынц. 
Æнæ ’хцайæ нæртон гуырдтæ 
рæстмæ нæ гуырынц мадæй. 
Нæ фидæны сæрæнгуырдтæ — 
цьвдæр муртæ нымадæй! 
Хуыцаумæ ’вæрынц асинтæ фыр хъалæй уа, 
тыхлæгæй, 
Дæ тæрхоны нæ ма с’иу кæн цæрдхъомæй уа, 
мæлæгæй! 
10.07.2002 аз 
3 Чслдыты Надя 
65 

ф * * 
Мæ уды атезгьо фæфæнды, 
Фæкæны бирæтæм хæлæг. 
Фæлæ, мæгуыр, мæнæй нæ уæнды — 
Мæ фæтк у хи удæн дæрзæг. 
Фæнды йæ стьалытæм ыстæхын, 
Æдзух æрвгъуыз арвмæ — йæ каст. 
Мæ быдыргь æй нæ уадзы змæлын — 
Фæкæнид «Авд хойæн» йæ хьаст. 
Йæ фыны «’Рфæныфæдмæ» худы, 
Кæны йын сусу-бусу Мæй, 
Æрыхъал дæн — мæ уд мæм дзуры: 
«Цымæ цæмæй конд дæ, цæмæй?! 
Фæрсын дæ абон æз æргомæй, 
Цы мыл ныддæвдæг дæ, уый зæгь! — 
Нæ цард æнæ сæнттæй зындон у, 
Æнæ Арв ахæстон у Зæхх!» 
66 

* * * 
Æз абоны царды нæ уынын мæхи, 
Мæ быдыргъ цæнгæт къулыл хойы йæхи. 
Мæ уд æм фæсфæдæй æдзæмæй кæсы, 
Нæ дугмæ хæрам æмæ азым хæссы. 
Æхцайы азарæй кæм фæсудзы арт, 
Уым нал ис, æвæццæгæн, удæн бынат. 
Нæ хъалтæ фыркуыстæй нæ сæрфынц сæ хид, 
Рæстудæн фыд дугмæ нæй аразæн хид. 
19.07.2001 
67 

ÆЗ ДЗУРЫН НÆ ЗОНЫН 
Æз дзурын нæ зонын, 
Нæ зонын фыссын. 
Нæ сомбон куыд уыдзæн, 
Мæ уоны кæсын. 
Уынын дзы нæ Иры 
Мæстæйдзаг, тыхстæй. 
Дунескæнæг, Иунæг, 
Мах бахиз фыдæй. 
Дунескæнæг, Иунæг, 
Ды ма-нын уый зæгъ. 
Цы фæци нæ Ирæн 
Йæ ’нæкæрон зæхх! 
Цы кодтам хъысмæтæн, 
Цы ныл æрцыд, ау? 
Цы дæттæм фæйнæрдæм, 
Нæ зæххытæ ’фстау? 
Æфстауы хъуыддæгтæ 
Куы зоныс, Хуыцау — 
Дæндагæй йыл знæгтæ 
Ныххæцынц куыйтау! 
21.05.2000 
68 

НÆ РИССАГ ФАРСТА 
Нæ фæсивæд ныры фыддуджы сæфынц, 
Ызнаджы ’лгъыст сæ сонт удты æрбадт, 
Изæрыгæтты къордгæйттæй фæкæнынц, 
Нæ фæскъуымты рынчын кæрчыты бадт. 
Нæ Ир хъæрзы, йæ сау туджы мæцы, 
Йæ уд æрдуйæ нарæгдæр фæкæны. 
Нæ бирæтæн сæ сау миты фæрцы 
Æнæ хæстæй йæ хъæбулты ныгæны! 
Дунескæнæг, цæуылнæ сæ æрфæрсыс? 
Æви сын мад-фыды хатыр кæныс? 
Зæгъ ма мын, зæгь, сæ удтыл сын цы хæцыс? 
О, сæфæм уæдæ — искæцæй æххуыс!.. 
28.05.2001аз 
69 

* ♦ * 
Ирыстон, ды махæн æнустæм фæцæр, 
Æддагонæн ма ’вдис дæ уды цæхæр! 
Кæндзæн дыл былысчъил, куы бауа йæ бон, 
Æрдæгсыгъд цæхæртыл уый бакалдзæн дон. 
Дæ фырттæн сæ рагъыл дæ зын уæд хæсгæ: 
Æгæр буц хъæбул, дам, нæ вæййы рæстмæ. 
Дæ хъæбулты сагъæс дæ уды æвæр, 
Дæ сомбоны катай — сæ удты дывæр. 
Æддагон дæ хæрзтæй куы бафсæды, уæд 
Фыдрæвдыдæй иу бон ысвæййы æлгьæд. 
Æддагонæн ма ’вдис дæ уды цæхæр, 
Æлгъæд у хæрынæн мыдæй дæр æгæр! 
1.08.2001 аз 
70 

ХÆРÆДЖЫ ХЪАСТ 
(Æмбисонд) 
Нæ хæрæг — фесæфа дæ мард! 
Йæ сæры нал цыди йæ цард. 
Æппын нæ урæдта йæ маст — 
Нæ цард, нæ дугæй систа хъаст: 
Мæнæн цы радта хорзæй дуг? 
Æргъомæй мыл æнтъухы суг, 
Мæ цæст Амырыкмæ нымдзаст — 
Уым — цард хæрæгæн, сугтæ ласт! 
Нæ хъилхъусæн йæ уаст фæраст — 
Æрцыдыстæм бындзарæй саст: 
Нæ иутæ цардæй хауынц тъæпп — 
Нæ хæрæгæн фæсыкк йæ гæпп?! 
71 

* * * 
Хостыхъоты Зинæйæн 
Сыгъзæринæй — дæ зæрдæйы уидæгтæ, 
Нæ Иры фæлгонц уыдонæй у фыст, 
Цырагъау сыгъд дæ «Данкойы» рухс зæрдæ, — 
Æгæр ирд судзаг тагъд фæвæййы сыгъд. 
Лæджы тых хастай ды, поэт, дæ уды 
Цæттæ уыд алкæд стыр зынтæн дæ уæхск. 
Нæ Иры дзыхъæн, мин азты, тæхуды, 
Бæрзонд арвæй куы ’рттывтаид дæ цæст. 
Фæлмæнтæ хо, уæздан æхсин, — нæ мадау 
Нæ алчи уыд дæ удрæбын æвæрд. 
Нæ Иры маст дæлгомкуыдæй куы суадзай, 
Кæд нал цæуид дæ уарзон къæс лæвæрд. 
Дæ «Хуры лæппын» мысы ныр дæ рухс ном, 
Табуйаг у поэзийы дæ фæд. 
Дæ зæрдæ дар, æркæндзæн махыл хур бон, 
Нæ Иры удхос, хурбазырон зæд. 
72 

КОСМОСОН ТЫГЬДАДÆЙ 
Мæ цæстыты раз дисоаджы ныв бады — 
Тæхы мæнæйуый космосон тыгъдады, 
Ам къухбавæрæн нал вæййы нæ удтæй, 
Æз та тæхын æд быдыргъ ’мæ æд удæй. 
Ам «Авд хоимæ» ’рвитын æз мæ рæстæг, 
Æрфæныфæд мæм ам бынтон æрхæстæг. 
О Бонвæрнон, æгас цæуай, мæ хæстæг, 
Мæ уарзон зæхмæ уарзонад æрхæссæг! 
Æз ам бынтон мæ уæнгты уæз нæ хатын, — 
Æрфæнды мæ рæсугъд зæдтимæ кафын, 
Фæлæ мæ дардæй Зæхх йæхимæ ’лвасы, 
Мæ Иры мæт мæ ам дæр уæгьд нæ уадзы. 
Куыд рæсугъд у зæххы къори уæларвæй, 
Мæ цæст æххæссы алцæуыл дæр дардæй — 
Æрвхуыз цъæх ’мæ кæрдæг кæрæдзи ивынц, 
Нæ Иры хæхтыл далæ хос ыссивынц. 
Ды зон, нæ Зæхх, зыд адæмæй æфхæрд дæ! 
Дæ сомбон нæу æдас, фæзæгъынц зæдтæ. 
Кæуы мæ уд дæ фидæны кæроныл — 
Нæ Иры дзыхъхъ æз бакæнин мæ роны!.. 
73 

ИРОН КАФТ 
Æнæмæнг ыстæм хорзæхджын Хуыцауæй 
Рæсугьд кафт æмæ зæлгæ мырты зардæй. 
Æрдзæй куы уаид хорз бакаст мæ уæнгты, 
Куыд æрра кæнин кафынæй æз лæгты! 
Куы айхъусын ирон кафтæн йæ зæлтæ — 
Ныдздзæхст.кæны æвиппайды мæ зæрдæ! 
Фæндыры зæлтæм айтынг вæййынц уæнгтæ, 
Цыма та фестынц хьисфæндыры тæгтæ. 
Ныссæххæтт кæны туг мæ сæрмæ исдуг — 
Æмдзæгьдгæнджытæ! — Зивæггæнаг чи стут! 
Ирон кафтæн, ды зон, йæ тых — уæларвон, 
Нæрæмон Сослан кафыди уый рагбон. 
74 

НÆДУГ 
Мæ уды бæллицтæ уæларвыл, 
Хæссы мæ ’цæгдзинад уæлкардыл. 
Тырнын хæрдмæ, кæсут-хæцут: 
Мæ уæнгтæй ахицæн мæ уд! 
Кæсын бынмæ — уынын дзы диссаг: 
Фырдисæй не ’мбарын мæ риссаг. 
Тырнынц хæлхъой адæм кæдæмдæр, 
Лæгæрдынц мыл — кæм у фæлмæндæр! 
Нæ дуг, дæумæ дзурын, æрыхъус: 
Нæу ауыгьдæй лæууын мыдыкъус! 
Фæлæуу, кæд уыдзысты нæ удтæ 
Нæ быдыргътимæ, зæгь, хъæрмудтæ? 
Нæ дуг мæ мурмæ дæр нæ дары: 
Бынтон ныхъхъус, йæ фæндаг дары. 
Фыддуг рæстаг удтæн нæ бары — 
Фыдудтæн царды цырагъ дары!.. 
12.06.2002 аз 
75 

* * * 
Нырма нæ хуымыл саст быру — мæнгæфсон, 
Нæ разæй лидзы ’взыгъд бæхыл нæ фæсмон. 
Хæддзу йæ къæбæр адджын мыды тулдзæн — 
Мæ насты уæрдон галты разæй тулдзæн! 
Закъон дæр нæм æфсондзæй уæлдай нæу! — 
Хуымгæнæг галты зилы — фидар лæуу!.. 
30.11.2001 аз 
76 

* * * 
Нæ зæххытыл — дæягом приватизаци. 
Мæгуыр лæгæн йæ сомбон та цы ’рбаци? 
Хуыцау зæгъæд — цы ма бауа нæ бон 
Æлхæд суадонæй баныуазын дон! 
Зынаргъ къæйтæй куы сфæлгонц уой йæ былтæ, 
Æхца куы фестой донгуырæн йæ хуыртæ, 
Цы не ’хсынæм фыр дойныйæ нæ былтæ!.. 
Оммен зæгьут, нæ мæгуыртæн сæ фырттæ! 
10.03.2004 аз 
77 

УРС ЦÆРГÆС 
Бады хæнтурс цæргæс Иры урс хохыл. 
Саубазыр ’нафон цы сурс ис, цæй охыл? 
Иннæ цæргæстæй уæлдай йыл цы ’рцыди? 
Масты къуыбылой йæ хъуырмæ цы ссыди?! 
Амондæн, марадз, цы загъдæуа уастæн, 
Тохвæллад рагæй у аккаг йæ мастæн. 
Дунейы арвыл уæд тахтис хæдбарæй, 
Тохы йæ ничи æййæфта æхсарæй! 
Кадыл мæлгæйæ дзы ферох йæ сомбон, 
Мæт ын йæ игæртыл тадзы ыссондон! 
Абон æрцыбыр сæ хъомыс йæ бартæн, 
Диссаг, цы загъта дысæрон йæ фарстæн: 
Арæх-иу раздæр ленк кодта уæларвыл, 
Арвы рæбынмæ йæ хаста йæ базыр. 
Иры кæмттæ ’мæ быдыртæй уыд разы — 
Алцы: фыс-фос уа, лыстæг сырд — йæ разы! 
Никæд фæфыдæнхъæл хохæй быдырмæ, 
Никуы йыл рахæтыд 'Фсати зыгъуыммæ. 
Абон йæ фыр мæстæй калы цæхæртæ, 
Кæмтты фыс-фосæй фæзындис æфсæнтæ. 
Бырынкъ æфсæйнаг тæрхъусыл ныддæрæн — 
Ницыуал зоны фыр мæтæй йæ сæрæн! 
Сцæмтæ уæззау болат — Ирыл æнхъæвзы, 
Йæхи йыл Алæфы æвзæр ирхæфсы. 
78 

’Рвиты дысæронмæ цæргæс йæ лæгъстæ: 
— Оххай, куы не сты цæнгæтæй мæ фæрстæ, 
Ракæс, кæм хиза йæ фос ныр Æфсати? 
Скатайаг бардыуаг, мæтæй æрсади! 
Нал ис цæнгæт фосæй Иры æрлæууæн, 
Мах диссаг — арвы бын алкæм æрдхæрæн. 
Нал ис уæларвæй рæстаг фос æвзарæн — 
Нæ ’фсæн зæххæн ис мæ базырæй барæн! 
— Цæй-ма, цы хъæр систай, — скарста дысæрон, 
Бамбар дæ пайда, хæххон цъиу-æгæнон, 
Нал ис Нæртон тых дæ базырты рагæй, 
Хохы цъупп дæр дын уæлдай куы у фагæй!.. 
Дунетыл рагбон дзæгъæл тахт цы кодтай? 
Диссаг, дæ сомæн Хуыцауæй цы домдтай? 
Бырынкъ ныссастай кэецдæрты сæр тохы, 
Ме ’фсон дын ма фæуæд, ма дæ уæд рохы! 
Бады сæргуыбырæй урс цæргæс рагъыл, 
Урс пакъуы хохаг тыхдымгæ фæлдахы. 
Хатгай йæ мидбынат бадгæйæ цуды, 
Зæрдæ йæ сомбоныл катайæ дуды... 
10.03.2004 аз 
79 

БÆЛАСЫ САГЬÆС 
Æрра дымгæ мæ ратон-батон сисы, 
Ныффæйлауы æнæвгъауæй мæ сыф. 
Мæ уд хъызт зымæг уазалæй фæризы, 
Уæддæр быхсын — æфсæнвидар мæ ныфс! 
Фæраздзынæн йæ фыдмитæн, фæзæгьын, 
Куы мæ фæлвара уадтымыгъ-тыхой, 
Цæмæй рæсугъдæй уалдзæг дæр, фæззæг дæр 
Мæ къабузты бын уарзæттæ лæууой! 
Сæ хъарм хъæбыстæм базмæлы мæ сыфтæр, 
Сæ судзгæ уарзт ысцыбæл кæны мæн. 
Сæ комулæфтæй разилы мæ сæр дæр, — 
Фæлæ фæсмон нæ фæкæнын — цæмæн?! 
Нæ кæныи æз сæ уарзт мæ удæй хицæн, 
Æхцон мын у сæ сыгъдæг цины ад! 
Мæ лæггад мын Хуыцау-Гимменей фиддзæн, — 
Быхсинаг у, гъе, уый сæраппонд цард! 
26.10.2001 аз 
80 

* * * 
Терк йæ былгæрæттæ ’ууилы, 
Знæт, йæ комæй калы фынк. 
Хъоргъмæ ласæггаг нывзилы, 
Дуртыл акалы йæ пырх. 
Хохæй дæлвæзмæ йæ уæнгтæ 
Хойы, бæстæ сси уынæр. 
Хъасп æм байтыгъта йæ тæрттæ — 
Бамыр денджызы йæ хъæр. 
Тынг ныуулæфыди арфæй, 
Уылæнты бынæй йæ уд. 
Мысы ’хсæрдзæнтæ — йæ авдæн, 
Хъæлдзæг къададæтты худт. 
Ехх, зæгъы, дæхи-ма иу хатт 
Коммæ къæдзæхæй ныздух! 
Урс æхсæрдзæнтæй ма иу зард 
’Рцахсæд уæлдæфы дæ хъус! 
20.11.2002 аз 
81 

* * * 
Пыл размæ фæцæуы, нæ уадзы йæ фæнд... 
Цæуыл рæйы дамкъа — дзæгьæлы йæ рæйд! 
Йæ рæйдыл хъуыдытæй нæ пылы сæр хызт — 
Йæ бартæ куыдзмарæн æрцындзæй æмпъызт! 
Куыд не ’ххæсса фиумæ — куыдзы бос рæхсы, 
Кæны йын зæрдæхалæн митæй «ыссы!» 
Æххормаг гуыбынæн кæд уромæн нæй, 
Куьщзы стæг æдзухдæр цæттæ у, цы нæу! 
Йæ бæттæн ихсидзæн — ис дамкъайы ныфс. 
Нæ пылæн куыдзы рæйд нæ мары йæ бындз — 
Куыдзы бос рæхсынæн цс пылмæ æрцындз! 
10,07.2002 аз 
82 

* * * 
Тæхуды.тæхуды, куы уаин æрвон, 
Хуыцауы хъуыддæгты куы уаин бæрнон! 
Зæххы къори йе ’миас фестид куырдадз, 
Уæларвон тыхæй дзы арт уадзид æрмадз! 
Мæн æмæ Хуыцауæн нæ иумæйаг куыст — 
Дунейыл бындзарæй уæд фесæфид рыст, 
Æмсæрæй цæриккой æппæт адæм уæд, 
Лæгмар æмæ хинæн сæфт уаид сæ фæд! 
Мæ фæндонæй арвмæ стæхид Пегас. 
Бæллиццаг рухс Музæ дæр уаид æдас, 
Парнасы бæрзондмæ — æдзухдæр нæ каст. 
Æрцæриккой Зæххыл Уæлмонц æмæ Раст! 
15.03.2003 аз 
83 

* * * 
Хæрдджын та æххормаджы рисæй кæд рыст? 
Быдзæуæн кæд нæ уыд уæлæмхасæн мызд?! 
Дзыппыдаргæ уагæвæрд абон — сæ куыст, 
Æбæрнон дзæнгæдайæн — ахъаз йæ фыст! 
Рæгъæд кæйы сабыргай бæласыл дыргъ. 
Кæлмхæрдæй æрхауæггаг тагъд кæны пырх. 
Нæ сæртыл дзы ма ’рхауæд — ууыл нæ тыхст. 
Куы ’рхауа, куыд быхсæм нæ цæфæн йæ рыст! 
12.06.2002 аз 
84 

ПОЛИТИКÆ 
Тыхджын паддзах, æхсин æдзух — дæ мойаг, 
Мæгуырæн у ’нæфæтджиаг дæ сойаг. 
Дæ хæзгултæн цæрдхъом фæндаг — дæ койаг, 
Мæгуыр — рæстæй дæ фæсонтæ рæхойаг... 
Бийыс, фыдсыл, фæлмæн удтæй уæрдæхтæ, 
Æрбæттыс сæ æгоммæгæсты «сæнттæ». 
Фæцагайыс бæрзонд фæндтæм дæ бæх ды — 
Дæ бонæй у — зын раны дæр уæлбæх дæ! 
Дæ зонд æмбарын алкæмæн нæ комы, — 
Дунескæнæгæй дæр кæныс мæнг сомы. 
Дæ фарны кой цæхæр калы дæ комы, 
Хъæугæ сахат лæгъз дойнаг дур — дæ роны! 
10.08.2004 аз 
85 

• * * 
Æфсæст уызын йæхи фæуыны сагæй! 
Зæххон лæджы хъæуы фылдæр йæ фагæй. 
Æнцой йын нæй кæрæф зондæн йæ уагæй. 
Аккаг тухитæ ’взары царды рагæй — 
Йæ аххосаг у бирæгьы тæфагæй! 
12.11.2004аз 
86 

МÆ ЗОНГÆ ПОЭТÆН 
Уынын «Мыхуыры хæдзар» фыны: 
Кæлы цыма — кæнæм йæ быны. 
Дæхи ды бандонмæ нылхъывтай — 
Тæрсын дæ цæстыты æрттывдæй! 
Цæстæнгасæй бæргæ цæхæр дæ, 
Фæлæ цы нывæнды дæ зæрдæ? 
Мæ ныфсы цъырттыл бадыс афæдз — 
Мæлæты фидар у дæ ауæдз! 
Тæдзы уæддæр цыдæртæ кулæй — 
Фыссын æнхъæлмæгæс, сæркъулæй. 
Куы ницы рауаид мæ фынæй, 
Ма зарæг райсис кæд дæ бынæй! 
7.10.2002 аз 
87 

ЦÆЛХДУР 
Хæццæ — нæ зонд, тыхдымгæмæ — нæ бартæ, 
Æрсæрфта иутæн диссæгтæ сæ тигъмæ. 
Кæйдæр къæхты хъæр мах кæны æрратæ — 
Нæ хъаст хæссæм сыффытт дымгæйыл мигъмæ! 
Куырмæй æхсæм кæйдæр фæзмгæ къуымых фат. 
Нæ фатдон сафтид — удгас у къуылых саг! 
Лæвæрд йæ амонд алкæмæн Хуыцауæй. 
Кæны нæ хицæн фæтк æмæ æгьдауæй. 
Æгуыст нæ вæййынц стъалытæ йæ быны — 
Æрдзы скондмæ ныхмæлæууæг — сæ тыны! 
Кæйдæр царды халдих уынæм нæ фыны! 
3.10.2001 аз 
88 

* * ♦ 
Сæумæрайсом мæ рудзынджы бын уарди 
Йæ цæст ныкъулы, бахудт мæм фæлмæн. 
Йæ рæсугьд сæр йæ даргъ къубалыл бадти, 
Цыма йæхицæй ’ппæлыди мæнæн. 
Æз дæр æм уайтагъд цингæнгæ фæуадтæн — 
Мæ риуы дзаг æсулæфон йæ тæф. 
Йæ рæсугъд фæлгонц афæлывта мæн — 
Нæ разынд уымæ иу мисхал хæрздæф! 
8.08.2001 аз 
89 

РАГУАЛДЗÆГ ХЪÆДЫ 
Сонт дымгæйæ райхæлд Хуры кæлмæрзæн, 
Айтыдта йæ уайтагъд фæзы нывæрзæн. 
Цъæх копрадзæй сахуырст арвы арф гуылфæн, 
Доны хæл-хæл райхъуыст адагæй кæмдæр. 
Атадис рæбынæй хъæды хуссарварс, 
Райхъал ис йæ фынæй пыхс лæгæты арс. 
Агуры хæринаг бур хус мугæтыл, 
Бахæрид адджинаг — сау мæлдзыг-цæндыл. 
Уыг кæсы бæрзондæй — хъахъхъæны бæстон: 
’Ххормаг мыст мæнгзондæй арæх у бæлццон. 
Хуы нæ тæрсы сырдтæй, къохкъохгæнаг, схъæл, 
Къахы мæр ыссыртæй — агуры хуыскъæл. 
Уызын сабыр разынд къодахы бынæй, 
Диссаг у йæ бакаст судзинты тыхтæй. 
Хъæд йæ фæтк нæ ивы — хъарм бонтæм йæ каст. 
Хуры цæст фæдивы — амбæхсы æваст. 
29.11.2002аз 
90 

* * * 
Фыдæхы фæд куы нæ уаид мæ фысты, 
Уæд булæмаргъы бакæнин цæрмыстыгъд. 
Зæгъ: ис нæ дугæн фæрвæзæн фыдæхæй 
Зæлланггæнаг зæлдаг мырты уæрдæхæй? 
Йæ бæхыл ын æркæндзынæн хæрхидон — 
Дзыхълæуд ныккæндзæн — уыд кæмдæр цæвитгон! 
Фыдаххосаг æрисдзынæн уæлбæхæй — 
Мæ зарджытæй кæм ирвæздзæн дзæбæхæй!.. 
Мæ тухитæ нæ уыдзысты дзæгъæлы — 
Дунескæнæгмæ дугты — къорд дæгъæлы. 
Уæлмонц мадзал йæхицæн дæр фæлвæрд у — 
Фыдæхмæ йæм бæлвырд ныхкъуырд æвæрд у! 
Хуыцауы фæтк Зæххыл мæнгæн нæ хæссынц: 
Фыдаз æмæ фыдлæг дзæвгар нæ хæссынц! 
21.05.2004 аз 

СÆРГÆНДТÆ 
«Нырма нæ ныууазал нæ лæппутæн сæ туг...» 5 
«Тæхуды, ныр...» 6 
Чистæм? 7 
Къостамæ 8 
«Зæринбазыр, рæуæг, æвзонг азты гæлæбу!...» ... 9 
«Дыргьæн Аза-бæлас нæ садзæм...» 10 
Нæ ивгьуыд æмæ абон 11 
Дызæрдыг 12 
«Тар арвыл Биттыры хъазау ралснк кæны Мæй...» 13 
«Сæуæхсид — Захъагомыл ауыгъд...» 14 
Хур 15 
Рухсуæзæг 16 
«Сыгъдæг уд у бæрзонд фæндтæн сæ цæрæн...» ... 17 
Тæрккъæвда 18 
Æзуарзын 19 
Цыппаррæнхъонтæ 20 
Хæлæг 24 
«Рæстырдæм нæ фæкъул нæ царды тæбæгъ...» ... 25 
Бæргæ 26 
Æмыр 27 
Ирыстонмæ 28 
Азтæ 29 
«Нæ иуты цард фæуæлбыл...» 30 
Хæйрæг æмæ зыд 31 
«Зæххон хæрзтæй нæ фефсæдæм уæлæуыл!...» ... 32 
Тымыгъ 33 
Фыстæг 34 
’Хсинылæг 35 
Зæгъ-ма, мæ Ир 36 
«Тсррорæн фсуæгъд ис йæ цалх...» 38 
92 

Хохагныв 39 
Зон 40 
Хурхортæ 41 
«Æгæрон рухс тын ныл Дунескæнæг нæ тауы?...» 42 
Марадз, исты зæгъ! 43 
«Нывгæнæг хъал вæййы æрмдзæфæй...» 44 
«Бæллиццаг нæ фынтæ нæ Иры сæрвæлтау...» ... 45 
«Гæнæнтæ ис ныры дуджы, у алцы мийæн фурд...» 47 
Сæрдыгон æхсæв 49 
«Зæлдагфæдджи узæлгæ дымгæ...» 50 
«Интеллигент тыхмитæй суæвæн нæй...» 51 
Фæззыгон нывтæ 52 
Тæхуды 53 
«Лæгæн куы уа йæ миддуне мæгуыр...» 54 
«О тохвæллад, фæлмæнзæрдæ Ирыстон!..» 55 
«Ныццин ис Бонвæрнон йæ радыл...» 56 
Фыстæг 57 
Хины бæлас 58 
Уалдзæг 59 
«Цæхæрцæст Бонвæрнон ныкъулгæ...» 60 
Хъаст 61 
Уæлмонц бæллицтæ 62 
Æрвон уарзт 63 
«Цард бавзæрста ’змæстытæ Паризы...» 64 
Мæгуыры зæрдæ 65 
«Мæ уды атезгъо фæфæнды...» 66 
«Æз абоны царды нæ уынын мæхи...» 67 
Æз дзурын нæ зонын 68 
Нæ риссаг фарста 69 
«Ирыстон, ды махæн æнустæм фæцæр...» 70 
Хæрæджы хъаст 71 
«Сыгъзæринæй — дæ зæрдæйы уидæгтæ...» 72 
Космосон тыгъдадæй 73 
Ирон кафт 74 
93 

Нæдуг 75 
«Нырма нæ хуымыл...» 76 
«Нæ зыххæтыл — дæлгом...» 77 
Урсцæргæс 78 
Бæласысагьæс 80 
«Терк йæ былгæрæттæ...» 81 
«Пыл размæ фæцæуы...» 82 
«Тæхуды, тæхуды...» 83 
«Хæрдджын та æххормаджы рисæй...» 84 
Политикæ 85 
«Æфсæст уызын йæхи...» 86 
Мæ зонгæ поэтæн 87 
Цæлхдур 88 
«Сæумæрайсол! мæ рудзынджы бын...» 89 
Рагуалдзæг хъæды 90 
«Фыдæхы фæд куы нæ уаид...» 91 

Литературно-художественное издание 
ЧЕЛЬДИЕВА НАДЕЖДА СЕМЕНОВНА 
Лучина 
Стихи на осетинском языке 
Редактор С.З.Хугаев 
Художник М.Ф.Джикаев 
Художественный редактор Г.З.Чеджемты 
Технический редактор А.В.Ядыкина 
Корректор Э.Дз.Баликова 
Компьютерная верстка З.С.Мисиковой 

Сдано в пабор 22.06.05. Подписано к печати 19.09.05. Форматбу- 
маги 70x90 '/зг Бум. офс. -М°1. Гарн.шрифта «КиДгазЬоу». Псчать 
офсетиая. Усл. п.л. 3,51. Учетно-изд.листов. 1,85. Тираж 500 экз. 
ЗаказЯг/1' С45. 
Комитст РСО—Ллания по псчати п делам издатсльств. 
Издательство «ИР», 362040, Владикавказ, проспскт Мира, 25 
Отпсчатано с готовых диапозитивов ОАО «Издательско-полиграфичсское 
прсдириятие им.В.Л.Гассиева, 362011, г.Владикавказ, ул. Тсльмана, 
16. 

