Джыккайты Шамил 
æмдзæвгæтæ 
поэмæтæ 
балладæтæ 
тæлмацтæ 
<%> 
Дзæуджыхъæу 
2010 
I ! 

ББК 84BРос=Осет) 
Д-41 
Джыккайты Ш. 
Д—41 Намыс [Текст]: æмдзæвгæтæ, кадджытæ, тæл- 
мацтæ/Ш. Джыккайты — Дзæуджыхъæу: Ир, 2010 — 
415 ф. 
Джикаев Ш.Ф. 
Честь 
15ВМ 978-5-7534-1230-0 
В сборник стихов вошло все лучшее, что создано автором за 
многие году, а также его новые стихи и переводы произведений 
русских и зарубежных классиков. 
Издание приурочено к 70-летию автора. 
д 4702500202-34 ^ 84BРос=Осет) 
М131@3)-10 
© ГУП РСО-Алания «Издательство «Ир», 2010 
© Джикаев Ш.Ф., 2010 
15ВМ 978-5-7534-1230-0 © Григорян В.С., оформление, 2010 

ÆХСÆВЫ 
ÆРТЫТÆ 
1 I 
ш 
11 
I;: 
?: - 
’¦¦¦¦ •< •¦- 
I II 

НЫСТУАН 
Сыгъдæг сонет, табу дын уæд!.. Ныфсæн 
Цæуыс мæнмæ æнусты хъыгтыл дардæй. 
Ныр дæ нæ дуг йæ хъомысы зынг сартæй 
Мæ зæрдæйы цъæх айнæгыл фысдзæн. 
Нæ хъæуыс мæн гæнах кæнæ цыртæн, 
Мæхæдæг сау цин раскъуындзынæн цардæй... 
Ыссудз мæ уд Амыраны цъæх артæй, 
Рæстдзинады пехуымпар мæ ыскæн! 
Æрцыд нæ рад. Мæ бæх тæхынтæ систа. 
Ныр домдзæни фæндагсар зæд нывонд... 
Фæуæд! Æрмæст рæстæвзарæн фæдисты 
Нæ хъысмæт уæд рæмон боны нывгонд, 
Æмæ нæ цин, нæ сагъæсты, нæ ристы 
Дæ дзырдтæ уæнт бæсты фарнау бæрзонд! 
1971 азы 13 июнь 
4 

ИРЫСТОН 
Мæ Ирыстон, дæ фæндаг уыд уæззау... 
Ысфæлдыстай дæ рухс бæллицтæй мифтæ, 
Фæлæ дæ цард йæ фæллад хуыз нæ ивта, 
Æмæ цыдтæ дæ сыхæгтæн фыййау. 
Уыдтæ уæддæр лæгдзинадыл рæдау. 
Ныууагътой дын нæрæмон зæрдæ скифтæ, 
Æрхастай ма нæртон хæзнатæй рифтаг, 
Æмæ та суагъта ихдзагъд хуымгæнд тау. 
Дæ цард ыснæуæг тох æмæ фæдисы, 
Ыссардтай фарн æфсымæрон Цæдисы, 
Æмæ дæ тыхтæн макуы уæд хъаймæт. 
Дæ уаз номæй сæрыстыр уæнт дæ цæуæт... 
Дæ хуымгæндыл-иу хъарм къæвда æрцæуæд, 
Дæ найгæнæнты хурхæтæн кæнæд... 
1972 аз 
5 

МАДÆЛОНÆВЗАГ 
Дзæмдзæмы суадон, тар æнусты ды 
Цыдтæ сыгъдæгæй донмарæнты цадæг. 
Дæ улæфтæй нæ царды хуымтæ - сатæг, 
Уыдтæ æлутон куывд æмæ куысты. 
Ды - арвы цæссыг. Уый ныхмæ цы сты 
Æнуд æнтæф, сындзын арт æмæ уадæг? 
Ды дæ нæ туг, нæ уды рухс, нæ кадæг, 
Нæ фарны гæнах сыгъд æмæ хæсты. 
Ныхасыс ды дæ бæркадæй фæлтæрты, 
Хæссыс нæ цардæн фидауц æмæ уаг. 
Быркуыйау байгом ног дуджы дæ зæрдæ, 
Тæхуды, уымæй чи баназдзæн фаг!.. 
Нырма нæ удæвдз къæбицы æвæрд у, 
Нырма дæуæй нæ Уацамонгæ - дзаг. 
1972-1977 азтæ 

Ныгъуылынц Дзомагъы къуылдымтæ 
Фæлмæн изæрмилты фæлмау, 
Хæссы мын рухс аргъæуттæ дымгæ, 
Уынын мæ рагбонтæ фынау. 
Æз уарзын цардыйас нæ хæхты 
Мыртгæхуыз хурныгуылд изæр, 
Дæрддзæф æнæхуыссæг цырæгътæ, 
Æнæнцой бæлæсты уынæр. 
Æз ахсæв нал кæудзынæн хурыл, 
Мæн ахсæв намысы мæт нæй. 
Æрфынæй рох уæлмæрды дурыл 
Æхсæвы ирд цæссыгты мæй. 
Фæнды мæ уарзын æмæ худын, 
Хъæуы мæ цинтæ æмæ зын; 
Фæнды мæ бæрзы бур дзыккутыл, 
Йæ рæсугъд урс зæнгтыл тыхсын. 
Мæ сæрмæ æврæгътæ - фынчытæ, 
Кæнынц бæгæныйау сæр-сæр. 
Хæххон ирон чызджы уæрджытыл 
Уæздан æркъул кодтон мæ сæр. 
Æз афтæ рохст æмæ фæлладæй 
Нæ хæхтæм мин азы кæсин: 
Ам дурты бамыр ис мæ катай, 
Ам худы суадæтты мæ цин!.. 
1964 азы 26 октябрь 

ИУКУЫВДЫ 
Нæй ацы куывды цин æмæ æгъдау, 
Нæй ам сæрфат, нывыл ныхас, зæрдæми... 
Уæдæ куыд нæ у айсæфын мæ бон 
Тæхгæ стъалыйау - æхсæвы мæйдары! 
Фæллад дæн æз, мæ сонт зæрдæ фæцъæх 
Козбау ныхæстыл «оммен уæд» зæгъынæй. 
Цом ардыгæй! Сыдывд дзырдтæ сынтæй 
Ыскæнынц мæлхъ, дзыгъуыр калмæй - зæрватыкк. 
Цæуæм, мæ дуне, ардыгæй: кæмдæр 
Ирон лæппутæ уынгты зарынц «Катай», 
Æмæ йæм хæхты мæсгуытæ кæуынц. 
Уым къада куырой ривадæй фæзылд, - 
Рыстау мæм хъуысы фæрвджынæй йæ удхар. 
Цæуæм, мæ дуне, арвгæрон фæцъæх... 
Ды сагъæсхуызæй кафджытæм кæсыс, 
Уынын дæ былтыл уайдзæф æмæ азым. 
Мæ сыгъдæг зæд, цы домыс ды мæнæй? 
Æз баназин рæсугъд сыкъайæ марг дæр, 
Фæлæ дзы нæу æфсарм нуазын мæ бон. 
Цæуæм. Ам ферох не ’взаг æмæ не ’гъдау, 
Фæцыдис ам фыдæлты фарн Мæрдтæм. 
Æз та уынын æндæр амонд мæ фынты, 
Æз кувын уымæн, уый тыххæй цæрын! 
1964 азы 9 июлъ 
8 

СЫРДЫГОН ИЗÆР ЦЪÆЙЫ КОМЫ 
Æмбæрзы хуссайраг æхсæв 
Фæлмæн йæ сау зæлдагæй хæхты, 
Тызмæгæй артуадзæг æврæгъты 
Ныгъуылынц къæдзæхтæ дæрддзæф... 
Кæм фесты цъитидон фынчытæ, 
Æрыгон бурдзалыг чызджытæ 
Бæгънæгæй лæппутимæ уым 
Цъæх нæууыл, Рекомы бын, бадынц. 
Æз рындзыл иунæгæй лæууын - 
Кæддæр ам асасти мæ уадындз, 
Йæ зæлтæ сагъæсты хуызæн 
Тæхынц фыдæлтыккон бæлæстæй 
Æмæ дзæнæты цъиутау мæн 
Фæсайынц талынгмæ сæ фæстæ... 
Цæуын æвæсмонæй... Ныссау 
Цъæйы дон... Къахвæндæгтæ сæфынц... 
Кæуынц мæ бæллицтæ... Бæхтау 
Мæ удыл джазы мыртæ кафынц... 
Фæстаг зæрæхсиды тæмæн 
Æрмынæг æртыты фæздæгыл. 
Ыссæст, æртæхмондаг кæрдæгыл 
Тæдзы бæлоны тугау сæн 
Рæсугъд æвзонг чызджы сырх былтæй. 
Йæ къухы дидинæг - тымбылтæй, 
Хæххон сырх дидинæг, - дзæбæх 
Уый рæзыд дурты ’хсæн сыгъдæгæй, 
Уый арвы цæстытæй æртæх 
Нызта сæумæцъæхæй... Сындæггай 
фæцæуын талынгмæ... Уæд дард 
Фæзынди урс фæлмæй ыстъалы, 
Уый худы, ирд тæмæнтæ калы, 
Æндзары тар æхсæвыл арт... 
Цыма Цъæйы доны фынчытæй 

Дæ хуызы раленк кæны зæд, 
Йæ уæздан сатæг сау цæстытæй 
Фæлмæн рухс ивылы... Æппæт - 
Цы уыд мæ алыварс - фыдфынтæ - 
Æндæргтау ивайынц йæ тынты... 
Сыгъдæг, æнæазым фæлгонц! 
Мæ аргъуан срухс кæны дæ тавиц, 
Æмæ та мæн кæддæрау тавынц 
Рæсугъддзинад æмæ уæлмонц... 
1966 азы 10 сентябрь 

ФЬЩЫБÆСТÆ 
Мæ мадыхай, дæ сонт лæппу фæндагыл 
Вæййы дæ рард фæндаггагæй сæрыстыр, 
Æууæндын æз дæ бæлццæтты хъуыддагыл 
Æмæ хъæцын мæ уæззау хъыг, мæ рыстыл. 
Мæ тыхсты дæр æнхъæлцау зæрдæ хаты: 
Фæрнджын дæ ды - нæ дын тæрсын мæгуырæй, - 
Дæ уæрагыл дæ урс риуы æхсырæй 
Хæсдзынæ ды Черментæ ’мæ Къостаты. 
1972 азы 18 июнь 
11 

Ысты быркуытау адæмы зæрдæтæ, 
Мæ дзырд та - къус, æвидигæ, хъæздыг, 
Куы дзы фæисын ронг æмæ мыддæттæ, 
Куы дзы æвгæнын маст æмæ цæссыг. 
Æз дæн уæ дзагдар, хорз адæм, уæ исæй 
Æмæ дзы раст уæ фынджы ’гъдау кæнын: 
Хъыджы дæттын мæ сау нуазæнтæ рисæй, 
Куывды уæ цины хурдонæй хынцын. 
1971 азы 7 июль 
12 

ХОСЛАСÆНТÆ 
Ды нæма федтай: нæ хæхты 
Дзомагъ хос куыд ласынц... 
Хъæдтæ, къæдзæхты сæр рæгътыл 
Сой кæрдæг ныддасынц. 
Уистæй рассивынц уылæнтæ 
Фæхстæ æмæ къулты, 
Стæй цæргæсбадæн бæрзæндты 
Самайынц мæкъуылтæ. 
Галтæй æфтауцдонмæ ласынц 
Дуртулæн тæссæртты... 
Цард æмæ мæлæтæй хъазынц 
Къæдзæхты хæд сæрты... 
Азгъæлд бæлæстæн сæ сыфтæр, 
Зары уад æхситтæй, 
Æмæ мæкъуылтæн сæ ныв дæр 
Нал фæзыны митæй. 
Уæд хæххон лæгæн йæ зæрдæ 
Нал фæхъæцы бонмæ, - 
Фæндаг ласæнтыл фæгæрды 
Æфтауцдонæй коммæ. 
Хъæдты, къæдзæхты æхсæнты 
Ласæн у къæдз-мæдзы, 
Уым сæрсæфæны цæуабнты 
Ихыл къах нæ хæцы. 
Кæс... Мæкъуылты баст цы фæци? - 
Хосдзауы фæхæссы, 
Цыма расурынц кæрæдзи 
Сау дыууæ цæргæсы. 
13 

Хосы сау тымыгъ йæ разæй 
Ласæджы ыскъæфы, 
Лæг фæцарæхсы æдасæй, 
Науæд рындзæй сæфы. 
Хос æй зилæнты уæлвонгæй 
Арф æрхмæ нывзилдзæн, 
Æмæ стонг рувас æввонгæй 
Хус ыстджытыл зилдзæн... 
Уым нæ фæразынц лæмæгътæ, 
Хъал æмæ тæппудтæ, 
Æмæ цардæн гуырынц хæхты 
Сагартæн лæппутæ. 
1971 азы август 

ДАУЫТ СОСЛАНЫ ХЪЫНЦЪЫМ 
Монолог 
Мæ тæссæй дымгæ дæр нындзыг, 
Æруагътой паддзæхтæ сæ сæртæ. 
Кæм калы ме ’хсаргард цæхæртæ, 
Тæдзы уым дуртæй дæр цæссыг, 
Уым фестынц рыгтæ дæр хæзнатæ. 
Цæуын ыстæры, æмæ зæхх 
Кæны мæ бæхы къæхтæн пъатæ... 
Гуырдзыстон! Бахизын дæу фатæй, 
Кæнын дæ арæнтæ уæрæх 
Хæзна, зæххытæ æмæ кадæй. 
Хæссын дæ сæрвæлтау мæ сæр 
Мæлæтмæ... Афтæмæй кæмдæр 
Хъæрзынц нæхиуæттæ Цæгаты... 
Мæ мад уым фæндаггæрон бады 
Мæгуыр, æфхæрд æмæ куырмæй, - 
Фыды зæхх рацыди йæ хуызы. 
Мæнмæ йæ карз сидын нæ хъуысы, 
Йæ хъыгтæ дард ысты мæнæй. 
Фыдгултæ цæргæстау æрттигътæй 
Кæнынц йæ рыст зæрдæ кæрдихтæ, 
Уæддæр æм иу фæкæсæг нæй... 
Куы хъæрза хи бæстæ рæхысты, 
Уæд искуы намыс æмæ цард 
Лæгæн мæлæт æмæ æлгъыст у... 
Мæ уарзт, мæ худинаг, мæ кард! 
Уæ мæт мæ удæнцой нæ уадзы: 
Æз дæн паддзах æмæ цагъар... 
Æрттив, о хурты хур Тамар, 
Æнусты рухсæй конд зæппадзы; 
Мæнæн та рохуаты мæрдадзы 
Кæндзæн мæрдон фынæй мæ ном... 
0 мæнæ номхæссæн тырыса, 

Дæ цытæй амонды хъæбысы 
Кæд искуы циндзинад зыдтон, 
Уæд мын хæрам æмæ зындон 
Уый фестад ныр, æмæ куы мыса 
Йæ фыртты Иры зæхх, - мæнæн 
Сæ куывды никуы уыдзæн бадæн. 
Гъе уæд нæ дард фæдон зæгъдзæн: 
«Куы уай æцæгæлон æрвадæн, 
Нæ дæ уæд искæмæн хæстæг. 
Кæмдæр дыл хорзæхтæ ныккæлæд, 
Уæддæр дæ адзалы рæстæг 
Уыдзæн сæ фæсдуармæ дæ мæлæт...». 
Æз ныр мæ хъысмæтыл куыдтон. 
Цæмæн? Цæуыл хъæуы фæсмон? 
Уыныс, бæрзонд арвыл ыстъалы 
Æрттивгæ атахт æмæ малы 
Уый фестад судзгæйæ сыгъдон!... 
1965 азы 31 ыюль 

ХАЗБИ 
Мселæты размсе монолог 
Æрталынг... фæлæ уый цы хабар у? - хъуыдалы 
Ыскодта мæнæ сау къæйтыл æфсир, 
Æмæ йыл судзы туджы ’ртах зынгау... 
Мæгуыр æфсир, ныссæнддзысты дæ ахсæв, 
Фæлæ хуымгæнæг нал фендзæн дæ сæфт... 
Уыд хæст нæ цард - уæззау æмæ тызмæг, 
Уыд хæст нæ цард æфсарм æмæ æгъдауæй, 
Лæгæвзарæн - кæрдзын æмæ цæххæй, 
Æмæ зæххыл æппæт тыхтæй æрмæстдæр 
Сæрибар æмæ намысæн куывтам... 
Мах - дуртæй гуырд, нæ тугдадзинты махæн 
Туг нæ, фæлæ æнхъæвзы арт, цъæх арт, - 
Мах амондджын ыстæм, кæй зонæм, - раздæр 
Уый ахуысдзæн нæ къонаты зынгæй. 
Цæуæм адзалмæ талынджы æдзæмæй... 
Фæлæ уый чи у? чи ныл кæна зарæг?! 
Ныхъхъус у, зарæг! 
Нæхæдæг мах нæ ном æмæ нæ цардыл 
Нæ мæлæтæй æдзæм зарæг кæнæм, 
Хæссæм æй немæ рохуатмæ нæ удты. 
Ныхъхъус у! Ды - нæ хъизæмар, нæ мæт. 
Мах ницы уадзæм а бæстыл нæ фæстæ, 
Æмæ мæрдкъахтау зыд æмæ кæрæфæй 
Нæ фæстагæттæ номхæссæн цыртæн 
Йæ уаз фыстытæй дам-думтæ куы кæной, 
Кæрдзын æмæ цыты базары уæд 
Нæ дард фæдон кæйдæр уæрдоны зардзæн 
Æмæ хæсдзæн фæндаггагæн нæ кой. 
О, уый зындæр у хъоды æмæ ’лгъыстæй! 
Ныхъхъус у, зарæг! 
Мах фестæм ам нæ цард æмæ нæ зарæг, 
Нæ мæлæт уыд йæ рæсугъддæр ныхас, 
17 

фæстаг ныхас - æхцон æмæ куырыхон - 
Нæ хъысмæты ыстыр фарнæн нывгонд 
Уыдис, æмæ йæ афоныл зæгъын 
Мах базыдтам... 
Ныхъхъус у, зарæг! 
1967 азы 12 январь 

Хъæздыг дæн æз, æвидигæ - мæ бынтæ, 
Сæ фарн мын радтой нартæ æмæ чынтæ. 
Нæу уымæн тас зæххæнкъуыст æмæ хæстæй, 
Нæу уымæн тас хæрам æмæ æлгъыстæй. 
Фыдыуæзæг! Æз рантыстæн дæ зæххæй, 
Мæ тырыса - дæ уарзт æмæ фыдæхæй. 
Уый нæу зæххон - мæ риуы судзы артæй, 
Нæй уымæн сæфт хъаймæтæй кæнæ кардæй... 
Фыдыбæстæ мын йе ’взаджы хæзнатæ 
Уæрсты боны кæстæры хайæн радта. 
Йæ дзырдтæ мын - зæронд сæны быркуытæ, 
Йæ зæлтæ мын - цыкурайы фæрдгуытæ. 
Сæ зæл мыдау куы фæтæдзы ныхасы, 
Уæд фесты дур сызгъæрин æмæ глази... 
Ис ме ’вæрæнты хъæзн æмæ налхъуыттæ: 
Рæстдзинад æмæ а бæсты хъуыдытæ. 
1972 азы 22 апрель 

ХЬЫРЫМАГ ТАУРÆГЬ 
Уыдысты скифтæ дард балцы. Сæ фæстæ 
Сыгъди рыст зæххыл сау тугæй æртæх. 
Фæлæ сæ зæрдæ сгуыхтытæй куы сцъæх, 
Уæд иу афон æрцагуырдтой сæ бæстæ. 
Уæдмæ æввонг цард ауагъта йæ хъæстæ: 
Ысси цагъартæн арвы бын уæрæх, 
Æмæ «паддзæхты» цатырты дзæбæх 
Æрцардысты æхсинтимæ хуыгæстæ. 
Сæхимæ скифты нал уагътой хæстæг, 
Нæртон адæм сыл нал тых кодтой кардæй. 
Уæд иу хатт скифтæ февнæлдтой тызмæг 
Хъæбæр ехсытæм, бавзыстой сæм дардæй... 
Цагъартæн фестад арвы бын уынгæг, 
Æмæ æрхаудтой зонгуытыл уæнгмардæй. 
1977 азы 31 август. Хъырым 
20 

ДУРТÆ 
Мæ разы сфинкстау мæсгуытæ лæууынц, 
Æнцад кæсынц мæ зæрдæмæ æдзынæг... 
Ныссабыр бæстæ. Мæрдты хур æрмынæг. 
Æркъул нæ сæрмæ саударæгау рындз. 
Ныллæууыд зæххæй арвы ’хсæн цæджындз - 
Атлант уæларвмæ сарæзта йæ сынæг. 
Тæлфы йæ туг... Ныхъхъуыстон æм лæмбынæг: 
Йæ таурæгътæ мæ зæрдæмæ тæдзынц... 
Цъæх дойнаг дур - мæ фыдæлты пергамент! 
Фæфыстой дыл зынг зæрдæтæй сæ цард. 
Дæуыл сын уыд хъысмæты æндæрг амынд, 
Æмæ дæ федтой мады хуызы Нарт. 
Ды сын уæлмонц лæвæрдтай æмæ амонд, 
Дæуæй æвдадз лæмæрстой æмæ арт. 
1975-1978 азтсе 

- Æргъæвд ысты нæ гæрзтæ, 
Нæ цард та нын - хæцæн... 
- Ирон адæм, уæ хæрзты 
Цæмæн цæгъдут, цæмæн? 
- Тызмæг хотых æвзæрмæ 
Куыд сисдзæни нæртон? 
Æвзæр марын нæ сæрмæ 
Нæ хæссæм мах, уый зон. 
1985 аз 
22 

МÆМАДМÆ 
Зын сахат-иу дæ хъæбысы мæ сæр 
Æваст æрбайрох рыст æмæ фæлладæй. 
Мæ удыл ныр æвдадзы хосау батай, 
Мæ тыхст дæ хъармæй нал сысы уæддæр. 
Куы-иу фесæфт мæ папитæй изæр, 
Мæ уæрыкк-иу куы фæдзæгъæл йæ мадæй, 
Уæд-иу мын айстай аивæй мæ катай: 
Ысбастай-иу сæг рæхысæй хъæбæр 
Цæххойæн дур æртысгæны хъæлæсы, 
Уæд, дам, хъæддаг сырд цъуттабаст уыдзæн... 
Ныр нал кæныс дæ рагон фæтк нæ къæсы... 
Æллах! Æргæвдынц агъуыд куыйтæ мæн: 
Кæм дæ? Æви цъæх бирæгъæн цы бæззы, 
Нæй уымæй сау гæбæр куыдзæн бæттæн? 
1971-1978 азтæ 

Дзæнæты дæн æви уæлæуыл? - 
Æнцад! Нæ мæ хъæуы фæрсын... 
Кæддæрау Цады фæзы нæууыл 
Уæлгоммæ бонрæфты хуыссын. 
Ныллæууыд урс æврагъ мæ сæрмæ, 
Йæ аууон сатæг у, æхцон. 
Мæ удæн суадоны сæр-сæрмæ 
Кæны цæрыны монц фæндон. 
Уынын æхсызгон нывтæ. Барæг 
Фæцæуы хъæугæрон. Хæстæг 
Кæны фæллад хъæддзау йæ зарæг, 
Кæлы нæ ердотæй фæздæг. 
Фæйлауы хъугомы хъуыдалы, 
Кæмдæр ысбылдыхъ кæны уæрцц. 
Хæрздæф, сыгъдæг уæлдæфы малы 
Цæйбæрц и рухс цинтæ, цæйбæрц! 
Уынын, Уæллагхъæуæй æд дурын 
Æруайы дондзау чызг цæрдæг... 
0 комы барджын зæдтæ, курын, 
Ыскæнут ацы уысм æцæг! 
Фæлæ æваст мæ дзæнæт нал и, 
Мæ фын æцæг царды ныв нæу. 
Нæ зайы хъугомы хъуыдалы, 
Æнцад, æдзæрæг у нæ хъæу. 
Кæддæрау Цады фæзы нæууыл 
Уæлгоммæ бонрæфты хуыссын. 
Зындоны дæн æви уæлæуыл? - 
Ныууадз! Нæ мæ хъæуы фæрсын. 

Мæнæн фыдæй нæ баззад зæхх, 
Ис дуры даст сæрыл мæ цæрæн. 
Æхсæв ыл не ’рбады æртæх, 
Нæ йыл ис халсарæн æвзæрæн. 
Уæддæр мæм иу нæмыг уыдис, 
Æз æй фæрæвдыдтон мæ армы. 
Йæ гуырдзы царды рухс сыгъдис, 
Уый сæвзæрд фарны билцъæй хъармы. 
Уый дардтон сау дурыл æнгом, 
Сындæг дзы ауагъта йæ уидаг. 
Ысси йæ цъæх æвзар цæрдхъом, 
Æвдадз-сой хъазыди йæ мидæг. 
Дымдта йыл цъититæй æхсæв, 
Æз æй мæ комы тæфæй тавтон; 
Куы-иу уыд бонрæфты æнтæф, 
Уæд ыл мæ уазал цæссыг калдтон. 
Фæцис æфсирхъæлæс. Йæ цин 
Мæ зæрдæ байдзаг кодта хурæй. 
Уæд мæм фæстæты схъуызыд зин, 
Йæ хъыдзытæй æртылдтæн дурæй... 
Ныр бадын дуры сæр уыгау, 
Бынæй мæ уыцы хæйрæг хъазы. 
Цъæх æвзар баруади, ныссау, 
Лæууы хъæмпы халау мæ разы. 
1988 аз 

РУХС МЫСИНÆГТÆ 
Кæддæр-иу Сау хохы хъæбысы 
Уæлыгæс хъæлдзæгæй цыдтæн... 
Ныр уыцы райдзаст бонтæ мысын, 
Æмæ та уалдзæг ралæууы мæнæн. 
Кæддæр-иу Чъырададжы чысыл 
Куыд уарзтон суадоны тæмæн!.. 
Ныр мæм йæ сыгъдæг зарæг хъуысы, 
Æмæ та уалдзæг ралæууы мæнæн. 
Кæддæр-иу милдалынг изæрты 
Æрттиваг хъæндилтыл зылдтæн... 
Æрлæууынц уыцы нывтæ зæрдыл, 
Æмæ та уалдзæг ралæууы мæнæн. 
Кæддæр кæйдæр чызджы æнкъардæй 
Æз федтон дидинджыты ’хсæн... 
Ныр мысын уыцы амонд дардæй, 
Æмæ та уалдзæг ралæууы мæнæн. 
Кæддæр рæсугъд хъоппæг кæм хъазыд, 
Уым мит æрæвæрдта хъæпæн, 
Фæлæ йæ хуыз мæ уды баззад, 
Æмæ та уалдзæг ралæууы мæнæн. 
1981 азы 4 декабрь 
26 

МАДЫФАРН 
Зæххыл мæнæн ис кувæндон - дæ зæрдæ, 
Йæ рухсы сæфынц хин æмæ æлгъыст... 
Тызмæг арв калдта знæт зæххыл цæхæртæ, 
Йæ нæрынæй нæ хъæдын хæдзар рызт. 
Æрхуы аг уæд æрæвæрдтай нæ кæрты 
Æмæ йæ хостай... Арвы нæрын хъуыст... 
Куывтай: «Хуыцау, уæнт де уазæг нæ сæртæ, 
Нæ бæстæ уæд дæ их, дæ зынгæй хызт!..» 
Тызмæгæй арв нæрыд, фæлæ нæ цавта... 
Æдзух дæ къуымы ссады тæпп уыдис, - 
Йæ тых нæ удтыл царды хосæй бафты... 
Ныр хойын æз мæ тыхст зæрдæ - фæдис! 
0 рæстæг, уæнт дæ зынг, дæ ихæй афтæ 
Æнусмæ хызт нæ Иры фарн, нæ ис. 
1981 азы ноябрь 
27 

ФЫНГ 
Уыди нæ фарн, нæ амондæн æвдисæн... 
Ирон фынг - уый Ныхас уыди кæддæр, 
Уыдаид Наф, хæрнæг æви Цыргъисæн, - 
Нæ фынгæн уыд бæрзонд намыс йæ сæр. 
Нæ кæнæм мах фыдæлты кад нымæр, 
Нæ фæтк нын хастой хорз адæмтæ дисæн. 
Æвæрдтой рад сæ цард æмæ сæ исæн, 
Ам иста уæд фæлтæры зонд фæлтæр. 
Йæ бæркад уыд æфсарм æмæ æгъдауæй, 
Нæртон ныхас дзы гаджидæуттæй цыд, 
Ам лæг нæ тарст æлдар æмæ Хуыцауæй. 
Уыдис нæ фынгыл буц уазæгæн цыт, 
Ам ерыс кодтой зонд æмæ рæдауæй, 
Ирон зарæг - йæ ронг æмæ йæ мыд. 
1988 азы октябрь 

КАДЫЛМАРД АДÆМ 
Дыууадæс хатты ралæууыд зымæг, 
Дыууадæс цæфæй фидар хох хъæрзыдта. 
Цыдис уылæнтæй сау ызнаг тызмæг, 
Нæ риуыл саста фат æмæ æрцытæ. 
Бырстой кæрæфæй. Кодтам сæ куынæг, 
Сыгъдис нæ тугæй тар æхсæв æртытæ. 
Уыд сау халæттæн хохрæбын хæрнæг, 
Цыди сæ богъ-богъ тархъæды æрсытæн. 
Дыууадæс азы... Нал æнцади хæст, 
Хуыцау нæ Нартау байдыдта фæлварын, 
Хъаймæт уыд уый, зынудисæн. Æрмæст 
Мах базыдтам нæртон хъысмæт æвзарын... 
Фæстаг туджы ’ртах сау хохыл æрлæст, 
Уæддæр ма хъуыст йæ уаз бæрзондæй зарын. 
1986 аз 
29 

ÆНУСОН 
Уыдис кæддæр мæ фыдæлтæн сæндон, 
Уыдис нын ном йæ хъæзн æмæ йæ кадæй, 
Йæ нæртон фарн, йæ диссаджы бæркадæй 
Цыдис рæдау нæ ис æмæ нæ бон. 
Уæд нын ызнæгтæ рахастой тæрхон, - 
Куынæг æй кодтой хин кæнæ æфсадæй, 
Цæмæй нæ мыггаг фесæфа æгадæй, 
Цæмæй нæ хорз ном мауал уа нæртон. 
Ныссæрфтой йæ, бындзарæй йæ ыскъахтой, 
Нынныгæдтой йæ къалиугай кæмдæр; 
Йæ кой, йæ хъæр ныр нал уыдзæни, - загътой. 
Фæлæ куы стынг и уалдзæджы уынæр, - 
Ныгæд къæцæлтæ ног талатæ суагътой, 
Фыццагæй ноджы диссагдæр, хуыздæр. 
1984 аз 

НОГ АЗЫ КЪÆСÆРЫЛ 
Æрцæуы ног аз. Бæстæ сызнæт. Адæм 
Кæнынц рæвдзытæ Ногбонмæ сæ цард. 
Мах агъуысты æрттæдæлармæй бадæм, 
Фæныкгуызтæ! - нæ базмæнтæм нæ арт. 
Ныйих и хъызты - нал зилы нæ куырой, 
Нæ арынджы - къæлуайаг бæрцæй. 
Æрцæуы ныл нæ бæрæгбон мæгуырæй, 
Нæ хъуысы «сой-сой» мах кæрты хъæрæй. 
Ыссыгътой адæм алы ран æртытæ, 
Нæ къæсыл, судзгæ, стъæлфæнтæ кæлынц. 
Æз халгай уидзын гом мусы хъæмпытæ, 
Нæ бынхортæ фæстаг хъиутæ хæрынц. 
Нæ хистæртæ къæрит кæрцыты бадынц, 
Нæ буц кæстæртыл бафтыди хуыссæг, - 
Æндзыг зондæй нæ фарны сæфт нæ хатынц, 
Нæ асæрфынц нæ сау дæлтъурæй сæг. 
Нæ фыцынц махæн не ’фсинтæ æртхурон. 
Кæм агурон æнхъизæн æмæ цырв? 
Цыппурсы фæстæ схуыскъаг и нæ дурын, 
Нæ кувæн кæхцæн аскъуыдтæ йæ къуырф. 
Ныххуыссон, цæй, ыстонг куыдзау, мæ уаты, - 
Нæ мын аивдзæн Ног аз дæр мæ цард. 
Къæлуайæ куыд ыскæнон фыркъатæ? 
Æмбыд хъæмпæй куыд ыссудздзæни арт? 
1988 азы декабрь 
31 

ИЗÆРМИЛТЫ КУВЫН 
Хъæр мæрдтæм дæр хьуысы! 
Къоста 
Цытджын Сæна, дæ дæлбазыр цъæх дурыл 
Мæ зонгуытыл, муртакк лæгау, лæууын. 
Дæуæй мæ ирæн царды хорзæх курын, 
Мæхинымæр æнæ ’фсæрмæй кæуын. 
Дæ уаз бæрзæндмæ фехъуысæд мæ хъарæг, - 
Æндæр уæдæ кæмæ хæссон мæ хъаст? 
Æдзæрæг кæмтты бамынæг нæ зарæг, 
Æрхæм зæрдæты бандзыг и нæ маст. 
Нæ мæгуыр адæм рох ысты Хуыцауæй, 
Æхсæны хуымау сдæуццаг и нæ зæхх... 
Сæна, дæ фарн нæ бахизæд фыд цауæй, 
Нæ гом арæнтыл ма хизæд фыдæх. 
Кæлгæ хуырау кæрæдзийыл нæ хæцæм, 
Нæ хæрзтæн нæу Къостайы сидт фæндон... 
Ныббар, фæлæ мæ риссæгтыл нæ хъæцын, 
Æз удæгæстæй базыдтон мæ бон. 
Мæ уынгæг куывд дæ хорзæхæй æрцæуæд: 
Æз мæрдтæм сидын аизæр - фæдис! 
0, райхъал уæнт Цæразонæн йæ цæуæт, 
Æнувыд уæд йæ фидæрттыл Дзывгъис. 
Мæрдырох нæй Хазби æмæ Бегайæн, - 
Нæ ир сæ хъæрмæ иу лæгау тырнæд, 
Нæ уыдзæн уæд нæ зæххы мурæй кайæн, 
Аллонтæ уæд нæ кæндзысты фыдвæд. 

Сæна, лæууыс нæ зæххы сæр рæсугъдæй, 
Дыдзы хур мæм дæ тæрныхыл фæзынд. 
Куы нæ стæм мах быныскъуыд адæм сухтæй, 
Уæд арæнтæй цæуыл дзыназы сынт? 
Бырстой дæ бынтæм гунн æмæ хазартæ, 
Мæлæт нын хаста сау рынау Тимур, - 
Сæ зæхх сын рæстæг дымгæмæ ныддардта, 
Кæсы ныр дæр мæ Иры сæрмæ хур. 
Уæддæр кæуын цъæх дуры сæр, - нæ адæм 
Сæ фидæныл цæуылнæ кæнынц мæт? 
Нæ талф-тулфæй нæ бæсты низ нæ хатæм, 
Нæ тыхтæ нын ныддих кодта хъысмæт. 
Уæлæсыхыл куы бандзарынц ызнæгтæ, 
Дæлæсых уæд цæмæн саразы хъазт? 
Цæуыл хæрынц сæ кæрæдзи нæ лæгтæ? 
Кæдмæ уыдзæн нæ царды бындур фаст?.. 
Æнусон уæд Зæрæмæгæн йæ уæзæг, - 
Йæ къæсæрæй æгадæй лидзæд сах. 
Лæууæд цæнгæтау Тогойтæн сæ мæсыг, - 
Фыдгул йæ дуртыл ма хафæд йæ къах. 
Дæумæ хъарын, нæ лæугæ хох, нæ рæстад, 
Дæ рухс фæуæд тыхст адæмæн сæ уарт. 
Фæдисы хъæрмæ Ос-Бæгъатыр растæд, 
Йæ фæдзæхст уæнт нæ ном æмæ нæ цард. 
Кæнынц ызнæгтæ дау æмæ æртхъирæн, - 
Нæма сын фæци иры уæзæг хаст. 
Кæм дæ, Алгъуыз, дæ цирыхъы раз ирæн 
Фыдгулы сау тых макуы скæнæд маст. 
Нæ сылыстæг сыгъдæг намыс нæ сæфтой... 
Хуыгаты чызг, Милойы хо Хæзна, 
Ды басгуыхтæ нæптон чызга^ ыскъæ^Ьтæй, — 
Кæнæд бæрзæйсаст де ’фсармæй ызнаг! 
Ыстыр Есен, тыхлæг æлдар йæ галтæн 
Тæторсы нæудзар ма скæнæд сæрвæт. 
2 Джыккапты Шамил 
33 

Берозы-фырт, Кæрдойы комы хъалтæн 
Дæ ныфсы руаджы макуы уæд тæлæт. 
Мæ хъарæгæй сымахмæ сидын азæр, 
Нæртон лæгтæ - Чермен æмæ Тъотъор, 
Тыхгæнæджы тых басæттæд уæ азар, 
Хæддзуйæн макуы батайæд нæ хор. 
Чабæ, ныууадз дæ арты къæй, дæ дзултæ, 
Дæ кæрдæн та сырх тырысайау сис! 
Æрцыд хъазуат, æвзидынц нæм фыдгултæ, 
Ныры хуызæн нæ никуы хъуыд фæдис. 
Сæна, кæнын мæ фыды зæххæн пъатæ, 
Цæссыгæй йын йæ хъæдгæмттæ æхсын, 
Тæссаг ран и - дыууæрдыгæй - зæйуаты, 
Дæ хорзæхæй уый макуы фенæд зын. 
Ыскæн нæ иры фаззæттау æмдзæрин, 
Цы нæ фесæфти, уыдон нын - æгъгъæд. 
Нæ рæхыс уæд æрвон тынтæй - сызгъæрин, 
Хæрамæн уæнт нæ къæсæртæ æхгæд. 
1989 азы ноябрь 

9зАЛ^ 
ДЫУУАДÆС ДЗЫРДЫ 
Ирон дзырдтæ мын хуртæ сты... Уæддæр 
Дыууадæс дзырды - се ’ппæтæй хуыздæр. 
Лæууы сæ сæргъы фарны дзырдтæн ЦАРД, 
Йæ фидауц уымæн - арвы стъæлфæн - АРТ. 
Нæртон дзырдтæн сæ фæлмæндæр у МАД, 
Цæуы йæ армæй адæмыл БÆРКАД. 
Нæ дзыллæйæн йæ рухсдæр бæллиц - ФАРН, 
Уæздан лæгæн йæ уæлдæр цин - ÆФСАРМ. 
Сыгъдæг удæн йæ мæты сæр - ХÆЛАР, 
Ыскæны мах Хуыцауы ’мсæр ÆХСАР. 
Лæджы нысан - СÆРИБАР æмæ КАД. 
Сæ сæрвæлтау хъæуы хæцынæн КАРД. 
Æппæт хæрзтæн ИРЫСТОН у бындур, - 
Æнæ уый мæн нæ тавдзæни сæ хур. 
1981 азы 20 ноябрь 
35 

^^«^ 
Куы сфæлмæцын, куы мæ бадомы зын, - 
Мæ цæстытыл нæртон барæг фæуайы: 
Куы йæ хъæуы мæйдар æхсæв цæуын, 
Уæд æй дзæгъæл арт фæсвæдмæ нæ сайы. 
Циу амонд? Циу æнæ сагъæсæй цард? 
Æнæсæн быркуы чи дары æмбæхстæй? 
Уадз хатгай уæм æнæ ’фсонæй æнкъард, 
Æрмæст мæнг цæссыг ма ’рхауæд нæ цæстæй. 
Æз зонын, лæг кæйдæр хинтыл кæлдзæн, 
Уыдзæн æууæрст, цæлхдурты раз тыхсдзæни, 
Уæддæр фыдтухæн амондау мæнæн 
Уæлмонц æмæ нæрæмон цин хæсдзæни. 
Фыдраны донæн - хъæлдзæгдæр йæ цыд, 
Куы нæры арв - рæсугъддæр вæййы уалдзæг... 
Мæ риу - уæрæх, мæ зæрдæ тохмæ - зыд! 
Æхсоны цæв - æмæ цæхæртæ калдзæн. 
1962 аз 

Кæд загъта фыццаг хатт йæ Амонд лæгæн: 
«Кæй уæрдоны бадай, гъе уый зарæг кæн?» 
Уырны мæ: алайнаг уæд Ромы сыгъдæттыл 
Нæртон куывды зарыд йæ тызмæг æгъдæуттыл. 
Нæ зыдта уый кувын, нæ йæ хъуыд зæрин, 
Сæрибар, тыгъд быдыр - йæ хуыцау, йæ дин... 
Сæ тугæй цы зарæг ыскодтой фыдæлтæ, 
Мæ цæссыгты судздзысты уымæн йæ зæлтæ. 
Нæ дуне куы фестид мæзджыт, уæд зæгъин: 
Уарзт, Фидауц, Поэзийы номыл - амин! 
Хъысмæт æмæ кадыл æз демонау худын, 
Æз талынг зæппадзы дæр зардзынæн хурыл. 
Уæд чи дзуры хъавгæ ныхæстæй мæнæн: 
«Кæй уæрдоны бадай, гъе уый зарæг кæн»? 
1965 азы 26 май 
37 

Мæ фыдæлтæ нæ цардысты мæгуырæй, 
Зымæг дæр никуы сривад ис нæ куырой. 
Фыд цард æфтыдта адæмыл хæрам, 
Уыди сæ хотых кард æмæ гæртам. 
Уæд махонтæ сæ цæндтыл дардтой гутон 
Æмæ лæмæрстой сау дуртæй æлутон. 
Цыди сæ дзыхæй раст ныхас мыдау, 
Æмæ дзы хастой уарзт æмæ æгъдау. 
Нæ сæм гуырд хъал, банхор æмæ фыдгæнæг... 
Мæн дæр сæ нывыл скарстаид ыскæнæг. 
Ныууагътой мын сыгъдæг цæсгом бынæн, 
Ныффæдзæхстой сæ рæстаг дзырд мæнæн. 
Æз дæр цæуын зын фæндæгтыл æдасæй; 
Хъæздыг дæн æз мæ куыст æмæ ныхасæй. 
Æниу мыл амонд цас дары йæ арм, - 
Уæззау уаргъ ысты ном æмæ æфсарм. 
1972 азы 18 июнь. Зæрæмæг 

МÆ ИРЫ УРС ТАЛА БÆРЗЫТÆ 
Нæ хæхты уалдзыгон бæрзытæ 
Фæлмæстæй къуылдымтыл лæууынц, 
Æнцад сæ кæрдæгхуыз цæстытæ 
Æнхъæлмæ стъалытæм кæсынц. 
Зынынц цырæгъты хуызæн тары, 
Цъæх арвыл мигъы бындзыг нæй, 
Æмæ сыл хъæлдзæг арвæй луары 
Æрвон сызгъæрин цæхæр мæй. 
Æхсæрдзæн бафынæй ис тарфæй, 
У бæстæ ирд æмæ тæмæн. 
Лæдæрсы музыкæ уæларвæй, 
Зæлдагау - рог æмæ фæлмæн. 
Ыссудзынц арвыл уæд цырæгътæ, 
Вæййынц сæм дард æмæ хæстæг. 
Бæллынц сæм урс бæрзытæ рæгътæй, 
Сæ рухс - æнкъард æмæ сыгъдæг, - 
Цыма Ирыстоны чызджытæй 
Куырдуаты чи баззад кæддæр, 
Гъе уыдон къуылдымтыл бæрзытæй 
Лæууынц æнхъæлмæгæс ныр дæр, 
Цыма сæм сахъ лæппутæ хæстæй 
Æрфæныл стъалытау цæуынц, - 
Чызджытау урс тала бæлæстæ 
Фыр цинæй къуылдымтыл кæуынц. 
1980 азы 11 февраль 

Зæххыл йæ кæнон алчидæр кæндзæн, 
Дæсныйау æз мæнг ныхæстæ нæ дзурын. 
Куы уа мæ фынгыл нард фыд æмæ дурын, 
Уæд мын хъырнæг кæддæриддæр уыдзæн. 
Цъæх бирæгътæ, уынгæджы уæ фæдæн, 
Уæ фæтк, уæ нысан - нард дзугмæ лæбурын. 
Уæддæр, Хуыцау, æз кувын æмæ курын: 
«Мæ бирæгъы хай макуы айс мæнæн. 
Цæрдзынæн уæд мæгуыр æмæ гæвзыккæй, 
Сæныччы хъусæй не суадздзынæн туг 
Æмæ кæндзынæн къусбæрттæ фæныкæй». 
Нырма уал хизы сæрвæтты мæ дзуг, 
Лæбурæд бирæгъ - æз цæрын фæрныгæй, 
Кæнынц мæстæй мæ фыдгултæ хуыдуг. 
1984 азы 13 май 

Уынгты рацæуы чызг... 
Хур бон арвыл æврагъ 
куыд сыгъдæг у, афтæ - йæ дарæс. 
Уадзы йæ цæсгомæй рухс, 
æмæ дуне байдзаг и цинæй. 
Какон дидинæг калы, 
адæм ныууагътой сæ хъаугъа, сæ куыст 
æмæ чызгмæ кæсынц, 
цыма зæд ратахт, уыйау. 
Чызг сæрыстырæй уынгты цæуы, 
тауы алырдæм рухс æмæ амонд. 
Уæд иу сæрхъæн систа хъæр кæнын: 
«Уæртæ-ма бакæсут, уæртæ, 
абадт йæ къабайыл рыг!» 
1977 аз 

ХÆХТЫ БÆРЗÆНДТÆ 
Бæрзонд хæхтыл фылдæр фæбадынц мигътæ, 
(Куырыхон лæгтау - алцæмæй сæ уаг!) 
Фæлæ сыгъдæгæй хурмæ дæр фыццаг 
Налмастау дардмæ сæрттивынц сæ тигътæ. 
Сæ сæртыл дарынц урс сарыхътау ихтæ, 
Сæ риуты та вулкан фыцы хæрзаг... 
Хъуынтъыз уой, ирд - уæддæр вæййынц уынддаг, 
Зæххыл æрмæстдæр уыдонæн нæй сихтæ. 
Нæ быры уырдæм хилæгой, мæлдзыг, 
Нæ сæм æххæссынц фæздæг æмæ рыг, 
Нæдæр хæцы къуырма хъуына сæ ныхтыл. 
Куы вæййы хох æрхæндæг, сау, уæд дзы 
Цырæгъты рухсау суадæттæ тæдзы 
Æмæ æфтауынц фарны тых нæ тыхтыл. 
1978 азы 1 май 
42 

ÆЦÆГÆЛОН 
Нæ комы ис хъæздыг саугъæд - æгæндæг, 
Æрмæст дзы тулдз хъаймæтæй ардæм нæй. 
Лæппуйæ уым кæм нæ зылди мæ фæндаг, 
Цы нæ дзы федтон халсарæй, дыргъæй! 
Æмæ йыл иу хатт сæмбæлдтæн... Мæ кæнæг, 
Цæй тулдз уыд уый?! Æргъæвст æмæ рыгъдæй 
Зæронд ахстонау хохы сæр нырхæндæг... 
Йæ хуыз мæ риуы баззади рыстæй. 
Фыдхъуын, къуызыппа, зокъохæрд, мæллæг - 
Цымæ йæ ардæм хъодыйау цы ’рхаста? 
Цæмæн у уымæн райдзасты къуындæг? 
Йæ фарсмæ та бæрзытæ æмæ назтæ - 
Чызджытау хъæлдзæг, ирд æмæ рæхснæг, 
Æмæ сæм уый цæнкуыл усгурау касти. 
1977 азы 28 январь 
43 

ПАДЦЗАХЫ ХИЛДАСÆГ 
Æрцыд тæрхон... Уæгъуыр æмæ сæргой - 
Бызгъуырау уадмæ кауы михыл ризын. 
Лыг у мæ хъысмæт - райын æмæ риссын, 
Ныр хъуамæ тагъд мæ тухæнтæ фæуой. 
Æмпылдтæн бонгай, нал зыдтон æнцой, 
Фæдæн бæллахы сусæгæн æвдисæн: 
Æмбæхсай йæ - уæд æй хæсдзынæ низæн, 
Зæгъай йæ - уæд куыннæ смæрздзынæ сой! 
Æз радтон дзырд - уыд сау пъæззы мæ ард, 
Фæлтау уæййаг куы уыдаин Гандзайы! 
Фæцыдтæн уæд æдзæрæг тыгъдмæ дард, 
Ыскъахтон цъай... Мæлæт æви фыд цард? - 
Мæлæт! - Æз дæр ныхъхъæр кодтон мæ цъайы: 
«Нæ паддзахыл хæрæджы хъустæ зайы!» 
1973 азы 5 февраль 

НЫФС 
Мæ фыдмæ 
Ды сахуыр кодтай карз æцæгтæй мæн 
Рæстаг куысты сыгъдæг фæндаг æвзарын... 
Цæудзæн ыл тох, лæгæвзарæн кæндзæн, 
Æз дзы мæ зæрдæ раст тæрхоныл дарын. 
Уыдзæн ыл цин, къуылымпытæ, æнтыст, 
Уыдзæн гадзрахат, хахуыр æмæ даутæ. 
Хæрам, хæлæг мын фаудзысты мæ куыст, 
Кæндзысты мын мæ рæсугъд цæсгом саутæ. 
Дæ сæр-иу ма ’руадз ахæмтæй, мæ фыд! 
Мæ рæстадмæ-иу ма ’хсайæд дæ зæрдæ! 
Бæсты хуыздæртæй ахæм лæг нæ уыд, 
Кæуыл нæ фыстой йе знæгтæ фыддæртæ. 
Сæ хинтыл-иу æз хаттæй-хатт куы ’рхауон, 
Уæд-иу мæ удæн ма фæтæрс фыдæй: 
Уый - стонг рувæстæ пыхсбыны зыдæй 
Уæрцц æнхъæл ахсынц цæргæсæн йæ аууон... 
1970 азы 10 ноябрь 
45 

о» 
ЦАРДÆМÆУАРЗТ 
Цард мæ йæ армы лæмары, 
Скæны мын а зæхх зындон. 
Цард мын хыцъыдæттæ дары, 
Нал вæййы уарзын мæ бон. 
Уарзт мыл йæ цинтæ фæлвары, 
Скæны мын а зæхх дыргъдон, 
Уарзт мын æвдадзы хос дары, - 
Цард мын ысвæййы æхцон. 
1988 азы 11 ноябрь 

Ма мæм хат, дзагдар! Æз нал нуазын сæн, 
Зонын, уыдзынæн мæ цинæй æнæрай. 
Боны сцъæх, худгæ, цы ратты мæнæн, 
Айсы мæ изæр уый, хъазгæ, дывæрæй... 
Ма мæм худ, сау чызг, - кæндзынæн фæсмон, 
Амондæй ма кæн фыдæнхъæл мæ зæрдæ: 
Дурыны цасфæнды ма фæхæсс дон, - 
Иу бон æнæмæнг фæхаудзæн тæгæлтæ. 
1966 азы 14 ноябрь 

РЕГИНÆМÆ 
Æмæ уыдтон мæ фыны: цыма хур, 
Фæстаг зынгау, сыгъдæг арвыл æрхуыссы, 
Уæззау æнцой мæ цæстыты ныддур, 
Æдзæм тары мæ фæллад хъуыды сысы, 
Æрхуыссы уый, æрмынæг уыдзæн тагъд, 
Ыстæй уыдзæн афтиддзинад... Уæд хъуысы 
Æхсызгон дард уынæр. Цыма æртахт 
Зæрватыкк рох, æдзæрæг тар хæдзармæ 
Æмæ дзы ахстон аразы. Йæ тармæ 
Хæссы йæ сау цæстыты: арвæй - цъæх, 
Цæссыджы хуызæн, уардитæй - æртæх, 
Йæ хъæлæсы - мæ сæфт хуры сырх тынтæ 
Æмæ сæ ахстон аразы... Мæ фынты 
Æз хъуыстон дардæй суадæтты сæр-сæр, 
Цыма мæм ирдгæ уалдзæджы уынæр 
Æрулæфыд къуыпафтауæг тæгæрæй... 
Кæлæддзаг къæсы зæрватыкк цæрæн 
Кæны æмæ йæ базырты пæр-пæрæй 
Мæрдон фынæйæ райхъал кодта мæн... 
Ыскастæн æз... Хæрзгæнæгæй мæ разы 
Лæууыдтæ ды - зæххон, - фæлæ цыдæр 
Æнахуыр рухс дæ зæды цæсгом уадзы, 
Уый нæу зæххон... Дæ цæстыты цæхæр 
Уыд уалдзыгон изæрмилтау фæлмæн 
Æмæ уæздан... Дзæбидырты фæндæгтыл 
Æз хæхтæм уæд мæ бæллицты цыдтæн, 
Уым кувæндоны аладзыд хæлддзæгтыл 
Æз федтон ногæй дидинджытæ... Мæн 
Уæдæй нырмæ фæскъæвда хурау тавынц 
Æууæнк, сыгъдæгдзинад æмæ дæ тавиц. 
Хæрам, гадзрахат, дам-думты æхсæн 
Ды бауагътай дæ уды рухс мæ зæрды, 
Æрвылбоны лыстæг сагъæсты сæрты 

Рæсугъддзинадмæ систай мæн дæ уарзтæй 
Æмæ мын радтай цард... Ды дæ мæнæн, 
Фæндаггонæн тымыгъ æхсæвы нуæрстæй 
Фæстаг ныфсæн цы зынг баззайы, уый. 
Дæ номæй æз сæрыстырæй цæуын, 
Æнтæф бон мæм Бедухайау дæ аууон 
Æрвитыс мигъы урс къуымбилæй, сау бон 
Кæсы мæнмæ дæ сау цæстытæй хур, 
Æмæ зæххон бæрзонд фидауцыл зарын... 
Фæлæ уæддæр... 0, хъусыс мæм? - нæ арын 
Уæддæр зæххыл фыдрохгæнæн цъæх дур! 
1968 азы 30 мартъи 

Изæрмилтæ. Зæрæхсиды тæмæн, - 
Бæрзонд бæрзыл йæ сырх пиллон лæзæры. 
Узæлы уддзæф сыфтæртыл фæлмæн, - 
Зæлдаг зæлтæй зæрин зарæг æвзæры. 
Мæ зæрдæйæн зæронд бæрзау сындæг 
Æвзонг уалдзæг йæ калцæг ногæй ивы. 
Цæуын дæумæ. Мæ развæндаг - сыгъдæг, 
Кæмдæр йæ кæрон Бонвæрнон æрттивы. 
Йæ уаз рухсы цыдæр сусæг цин ис, 
Йæ узæлдæй ысуадзы дур æвзартæ. 
Мæнæн та фестад амонд æмæ рис, 
Мæ зæрдæ дзы æвдадзы мур ыссардта. 
Дæ рухс у уый - сыгъдæг æмæ фæлмæн, 
Йæ хъарм тынты мæ уды фæлм лæзæры. 
Æрхæссы уый уæздан амонд мæнæн, 
Мæ зæрдæйы зæрин зарæг æвзæры. 
1982 азы 4 июль 

ФЫН 
Стъалы мæйдар æхсæв ратахт мæ сæрты, 
Фенхъæлдтон - ратæхы зæд. 
Барухс йæ цинæй дзæнæтау мæ зæрдæ, 
Кувыныл бафтыдтæн уæд. 
Уайын йæ фæстæ, мæ зæрдæ йæм дзуры, 
Тайы мæ цæстытыл мил. 
Уалынмæ кæрдæгыл абадт мæ цуры... 
Разынд æрттиваг хъæндил. 
1982 аз 

V? ¦&• ¦>’<• 
Ды ацыдтæ, æмæ дæ фæстæ 
Æваст æвзонг уалдзæг нынкъард. 
Ызнонау хæхтæ æмæ фæзты 
Нæ калынц дидинджытæ арт. 
Ды ацыдтæ, æмæ дæ фæстæ 
Мæ зæрдæ сау хъыгæй ныддур. 
Ныттар мыл сихорафон бæстæ, 
Æнхъæлдтон: баталынг и хур. 
Ды ацыдтæ, æмæ дæ фæстæ 
Ыссыгъди арвы цæфæй хид. 
Мæ удыл сау дымгæ дзынæзта, 
Ныууарыд бал бæлæстыл мит. 
1983 азы 26 мартъи 

УРССОНЕТ 
Махæн 
Уыдис мæ цард уырыд æмæ мылазон... 
Уæд мыл фæндон хорз арфæйау æрцыд: 
Мæ сау зæппадз мын урс кувæндон фестад, 
Лæууыд уæлвонг йæ сæрзæды бын зæд. 
Сыгъдæг дæ ды - æрвыг æмæ сызгъæрин, 
Дæ сурæт - рухс, дæ уды фарн - нæртон. 
Æрхауди хурæй иу къæртт, æмæ уымæй 
Ыскодта дæу бæсты фидыцæн Æрдз. 
Дæ узæлд - ронг, дæ дзыхы дзырд - алæмæт, 
Дæ уынды хъарм - æхсыры цад мæнæн, 
Кæны мæ уый æвзонг æмæ цæрæццаг. 
Дæ цинтæй ног ысфидыдта мæ цард. 
Мæ зынтæ мын Хуыцау дæ уарзтæй фиды, 
Кæны мæм арвæй Уастырджи хæлæг. 
1989 азы 10 июнь 

ШЕКСПИРЫ ФЫДÆНÆН 
Йæ цъæх цæстытæ - стъалытæй рæсугъддæр, 
Йæ былтæ сты мæнæргъыйæ сырхдæр. 
Кæны хæрздæф йæ рæсугъд буар æдзухдæр, 
Йæ дзыккутæ - мыдхуыз æмæ цæхæр. 
Мынæг кæны йæ уадулты цур уарди, 
Куыд адджын у йæ комы тæф æниу! 
Хæрзконд, уæздан, - йæ алы змæлды арт и, 
Хъæпæн митау - сæнт урс-урсид йæ риу. 
Йæ ныхас - аив: хъæлдзæгæй куы дзуры, 
Æнтæф бон цыма суадон зæлы уæд. 
Йæ цæсгомы раз бафаудзынæ хуры, 
Йæ къахы айстмæ бабæлдзæни зæд. 
Мæ буц æхсиныл никæмæн ис барæн, 
Нæй уый аккаг рæсугъд дзырдтæ ыссарæн. 
1989 азы 11 июиь 

Цæуын уæ хъæууынгты... Уæ къæс 
Зыны æргъæу галуанау дардæй. 
Мæхинымæр ын кувын æз: 
Уæд йедзаг амонд æмæ цардæй. 
Зæххыл кæд ис рæстдзинад, уæд 
Хъæуы табу кæнын дæ мадæн: 
Æнусмæ арфæйаг фæуæд, - 
Уæ хæдзар чи скодта зæдбадæн. 
1988 азы 25 ноябрь 

ДЗÆБИДЫР 
Æз дæн дзæбидыр. ЦуанонтьГфыдæх 
Цыбыр кæны фыдæй фыртмæ нæ мыггаг, 
Æдзæм æмæ сæрыстырæй мæлæм, 
Уæддæр бæрзонд хæхтау нæ хъысмæт уарзæм. 
Ыстæм хъæддаг - ызнæт æмæ фыдуаг, - 
Нæ кæнæм мах цæххы адæй æрмахуыр. 
Сæрибар хæхты айнæг сæртæй мах 
Сæгътау нæ сайы талынг кæмттæм кæрдæг. 
Мах уарзæм хур, рæууон дымгæ, цъæх арв, 
Зынамал цард кæны уæлмонц нæ зæрдæ... 
Куы цæрæм - уæд чысыл æмæ дзæбæх, 
Куы хауæм - уæд ыстъалыйау бæрзондæй... 
1968 азы 27 февраль 
56 

Сырддонцъиу бафсæст хуртуаныл кæмдæр, 
Кæны бæгъдулæг хуры хъарммæ рыгты. 
Йæ фарсмæ - дондзæст. Нуазы дзы... Уæд дын 
Кæсы, æмæ йæ бынты маргъ фæтæхы. 
Цъиу худæгæй мæлы: «Уæдæ сæрхъæн 
Цы агурдзæни афтæ ныллæг зæххы!..» 
Цæмæй хæйрæг уыд цъиу, æмæ бæрзонд 
Тæхы йæ сæрмæ арвы тыгъды цæргæс. 
1968 азы 29 октябрь 

ТИНЫКУЫВД 
О Хуыцау, ды дæр цæй хин дæ! 
Тинты сбуц кодтай æгæр, 
Æмæ бауарзтой æхсинтæ 
Мах сæ хæзгултæй фылдæр. 
Кодтай хинтæ æви цинтæ, 
Уый кæцæй ахсы мæ сæр. 
Ис æлгъинтæ, фæлæ тинтæ 
Кувынц: мах цармы фæцæр! 
Ис мæ цард мæ цармы - уас æй 
Цъыфты батонæд уызын!.. 
Уый бæзнаг хуымы æдасæй 
Хорæй аразы хызын; 
Оххай-гъе, æз та æгасæй 
Мемæ сау мæрддзаг хæссын. 
1977 азы 29 декабрь 

ШАКАЛЫ ЗАРÆГ ДОМБАЙЫ 
КАДÆН 
О нæ паддзах, дæу уæларвæй 
Зæхмæ хъахъхъæнæд Хуыцау! 
Ды - тыхджын, дзыхджын, рæдау, 
Æмæ скодта сырдтæн а р ф æ 
Дæу фыййау. 
Ды зæххыл хæрзиуæг тауыс, 
Ды - нæ сæрхъызой, нæ фыд, 
Мах дæуæй зонæм рæвдыд... 
Уæд дæуæн мæ цармæй гауыз, 
Уæд дын цыт! 
Махæн ды кæныс лæвæрттæ, 
Ды куы нæ уаис домбай, 
Сæфт у дуне уæд, ай-гъай, 
Фæлæ сагтæн, уадз, сæ нæрдтæ 
Уæнт дæ хай! 
Ды - æцæг паддзах æууæлтæй: 
Тугæй тагъд кæныс æлгъæд, 
Холы та мæн вæййы уæд... 
О, куыд адджын у дæ уæлдай! 
Кад дын уæд! 
1978 азы май 
59 

ТÆРХЬУС 
Æз гыццыл æмæ æдых дæн, 
Нæй сырды зæрдæ мæнæн... 
Хæхтæй бирæгътæй фæлыгъдтæн, 
Хъæды рувæстæй тыхстæн. 
Ныр тыгъд быдыры бынтондæр 
Æз уынгæджы ран фæдæн... 
0 мæгуыр иунæг, зындон дæр 
Цардæй рухсдæр у дæуæн!.. 
Стæлфынц кæлмытæ тæлмытæй, 
Карз кæрæф сыф-сыф кæнынц... 
Нал у ацы ран гæппытæй, - 
Маргæй сау хинтæ кæсынц. 
Фестад ме стъæлд уд дзæнгæрæг... 
Тыхст, цы сонт вæййыс, цы сонт! 
Зæхх - уынгæг æмæ æдзæрæг, 
Арв - уæрæх, фæлæ бæрзонд. 
Цæй, кæмæн ма кæнон бустæ? 
Нæй мын хос æмæ фæрæз... 
Æз цæуылнæ дæн мангустæ, 
Æз цæуылнæ дæн цæргæс... 
1978 азы 8 август 
60 

СЫЗГЪÆРИН КÆСАГ 
Цъæх малы хуры стъæлфæн хъазы, 
Йæ рухсæй фидауы нæ цад. 
Фæлæ мæнгард æнгуыр йæ разы 
Лæууы цæттæ хинау æнцад. 
Мæлы æввонг комдзагыл цинæй, 
Бæллы, ысцыбæл æм зыдæй... 
Тæрсын, куы схицæн уа йæ динæй, 
Тæрсын, куы нæ тæрса æлгъæй. 
Кæс-ма, цъæх ызмисыл сардзантæ 
Тæвд къæйыл кафæгау тæлфынц. 
Ды та, æргъæу кæсаг, уæздан дæ, 
Дæ кадыл аргъæуттæ кæнынц. 
Æнæхин хины хызы бафты... 
Фæдис, æрра кæсаг! Æрлæуу! 
Ды зæд дæ,- уыцы уаллон афтæ, 
Зæгъ-ма, цæмæн бахъуыди дæу? 
Дæхи ныххой, æдылы, дуртыл, 
Уадз де ’фсарм райхъал уа фынтæй... 
Ныууадз æй! Уыйбæсты-иу фурды 
Ды амæл уылæнтыл сыдæй. 
1978 азы 16 октябрь 

АВДÆНЫ ЗАРÆГ НАЗЫ 
ТАЛАЙÆН 
Рухс фынтау куы кæнынц мигътыл 
Урс гæлæбутæ пæр-пæр. 
Ирд ыстъалытæ дæ хихтыл 
Калынц сусæгæй цæхæр... 
Хорзæй цæр! 
Ис дæ хъæбысы æхсæрæг, 
Фæзы нал ызмæлы хъæз... 
Фæлæ мæй цæгъды дзæнгæрæг... 
Маммæй дæ фæдзæхсын æз... 
Тагъддæр рæз! 
Айрæз. Ног аз нæм æрхæстæг, 
Мамм та хъæдбынты хæты. 
Бады уый уаты цъæх фæздæг, 
Уым кæрдæгхуыз уд сæтты... 
Айрæз ды! 
Ныр куы фервæзай, мæ зæрдæ, 
Тагъд уæд зазхæссæн уыдзæн; 
0 мæ урс тала, уæддæр та 
Искæй назы хих хъæудзæн... 
Фидар кæн!.. 
Цалх дæр атулы мæллæгыл, 
Фос дæр уый хæрынц фылдæр... 
Айрæз. ...Ма сæмбæл фыдлæгыл, 
Тагъддæр æврæгътæй уæлдæр 
Сис дæ сæр! 
Мит-гæлæбутæ дæ хихтыл 
Уаз сЬынта^ кярньшп пæп-пæо. 
Пух гæбынайау та мигътыл 
Ды æркъул кодтай дæ сæр... 
Бирæ цæр! 
62 
1977 азы 1 январь 

л 
СЫРДЦОНЫ ЦÆРГÆС 
Зын у чыргъæды цæрын, зын, 
Хæлæгæй æврæгътæм кæсын. 
Ысты мæ сыхæгтæ зызын, 
Куырм уыры, сынт æмæ уызын. 
Зын мын у уыдонимæ, зын: 
Куы скæнын арвы кой, уæд сын 
Сæ цин æрбайхалын æваст, 
Кæнынц мыл даутæ æмæ хъаст. 
Куы сдзурын: «Амонд у тæхын!», 
Цыма сын фидистæ зæгъын, - 
Уæд сисынц загъд-замана, уæд 
Вæййын сæ уайдзæфтæй æлгъæд. 
Фæзæгъын: «Сырддоны тыхсын, 
Зын у зындоны цард быхсын...», 
Ызнаг сын фестын уæд, ызнаг, 
Хæссынц мыл хицаумæ æвзаг. 
Цы кæнон, охх, мæ бон, цы уон? 
Зындон цæмæн хонын зындон?.. 
Æгайтма нæу сымахæн зын, 
Æз та мæ сау зынты хъæрзын. 
1982 азы октябрь 

Æз федтон диссаг: быдыры мæ сæрты 
Дыууæ халоны цæргæсы сырдтой, 
Лæбурдтой йæм, сæ базыртæ тылдтой, 
Æмæ мæм хъуыст æнахуыр цин сæ хъæрты. 
Цы йыл æрцыд? Цы уыд цымæ йæ зæрды? 
Цæф уыд æви рынчын æмæ мæлдзой? 
Уæзбынæй тахт - фæлмаст æмæ сæргой, 
Æмæ йæ хуыз мæ цæстыты лæзæрди. 
Æз хъæр кæнын: дæ хуыцаумæ ыскæс! 
Ысхæц! Дæхи куыд æруагътай æвзæрмæ? 
Æви дæ ферох намыс æмæ хæс?.. 
Ныр та кæнын мæ уайдзæфтæй æфсæрмы. 
Нæ фæхæцы æлгъагимæ цæргæс, 
Нæ сæ хæссы, æвæццæгæн, йæ сæрмæ. 
1980 аз 

хъохьо 
Иу уасæг цæры нæ кæрты, 
Хъанау - буцхаст æмæ хъал. 
Акаст иннæтæн сæ сæрты, 
Мурмæ нал дары æмгæртты, 
Нал ын хо ис, нал - æмбал. 
Цъиутыл авзæрста йæ тых 
Æмæ сси ныфсхаст, къæйных. 
Йæ каст - зымæг, 
Йæ уаст - тызмæг. 
Бæдулты дыууæрдæм суры, 
Цъиуты ассæнды æваст... 
Абадт кауыл æмæ дзуры: 
«Цæргæс та цы у мæ цуры? 
Ох, æхсиды йæм мæ маст! 
Æз Хъохъо дæн, æз - тыхджын, 
Сты мæ дзæмбытæ ныхджын, 
Мæ къоппа - хырх, 
Мæ бырынкъ - цыргъ!» 
Атахт æмбондæн йæ сæрты, 
Уынгты афардæг кæмдæр. 
Чи зоны, цы уыд йæ зæрды? 
Кæрчыты цæвы, æууæрды, 
Хъуысы «хъи-хъри», хъуысы хъæр. 
Дымгæ пакъуытæ хæссы, 
Чидæр бырæтты хуыссы. 
Хур тавы тынг, 
Ныссабыр уынг... 
Ныр фæзынд. Фæцæуы гонмæ. 
Хафы зæххытыл йæ фындз. 
Къæхтæ нал кæсынц йæ коммæ, 
3 Джыккайты Шамил 

Кæрты ахауди уæлгоммæ. 
Мæргътæ худæгæй мæлынц: 
«Ды хъохъо дæ, ды - дзыхджын, 
Амбæлд дыл кæмдæр тыхджын, 
Дæ боцъо - сырх, 
Дæ къоппа - пырх». 
1987 азы январь 

АФТÆ 
Сау æмæ бур мæлдзыг систой быцæу, - 
Быдыр сын губаккæн фаг уæрæх нæу. 
Тонынц кæрæдзи, рæмпъузынц, бырсынц, 
Къаннæг мæлдзгуытæ сæм дисæй кæсынц. 
Уалынмæ губакмæ бацыди богъ, 
Уыдон нæ уадзынц сæ хъаугъа, сæ тох. 
Куыр дын фæйлауынтæ байдыдта зæхх, 
Сыджыт ысфæлдæхта дардыл уæрæх. 
Цъæх нæуу фæуæлгоммæ, скалди йæ рыг, 
Нал дзы губакк зыны, налдæр - мæлдзыг. 
1988 аз 

нывыконд 
Мæ рагфыдæлты хурон бæстæ Цъамад, - 
Цæуæнт дыл азтæ рухс æмæ фæрнæй... 
Нæ фæци ам Джыккайты мæсыг амад 
Æмæ æнустæм баззади цæндæй. 
Раст афтæ у мæ фæндтæн дæр сæ амонд, 
Лæзгъæр хуымы æфсир рафтауæн нæй. 
Цы уыд мæнæн æрдзы сфæлдыстæй амынд, 
Уый баззади мæ зæрдæйы рыстæй. 
Мæн бадомдта лæгсафæн аз йæ хъыгтæй, 
Кæнынц йæ зæйц мæ ныхасæн тæрхон, 
Хæцынц мæныл сæ сау хинтæ къæндзыгтæй... 
Бырсы нæ комы денджызмæ æрсдон... 
Уæддæр кæм и сындз гæрæнтæн кæрон? 
Ыстъалытæм куыд ыстæхдзынæн рыгтæй? 
1985 азы уалдзæг 
68 

•к V? Ж 
Хæссынц мæм фау, тæрсын кæнынц зындонæй... 
Фæлæ зæххыл рæстылдзæуæг уыдтæн 
Æмæ æдас дæн фидæны тæрхонæй, 
Мæ цæсгом уым æрдзон сыгъдæг уыдзæн. 
Нæ, дам, зоныс - цы нæ фæччы, цы фæччы, 
Нæ, дам, кæныс нæ рæстæджы æгъдау... 
Æрыхъусут-ма! Ме ’рттиваг рæстæджы 
Фæцардтæн æз поэт æмæ лæгау. 
Æууæндыдтæн мæ адæмы хъуыддагыл, 
Йæ фарн ын æз мæ зарæджы хæссын, 
Йæ уаз ном ын сæуæхсиды зæлдагыл 
Тырысайау хæрдгæ дзырдтæй фыссын. 
Нæй уымæн хауæн - хæхты сæрмæ схурон, 
Кæлы йæ рухс æндзыг æврæгътыл дард 
Æмæ сæ судзы... 
Цæй, уæдæ та дзурон, 
Кæнон нывæфтыд арвы цъæхыл цард. 
Цæссыгæхсад зынамал дзырдтæй мастæн 
Кæлæнгæнæгау карз хостæ кæнон. 
Æз дæн сæ зæнæг адæм æмæ азтæн 
Æмæ сыл ма дзурон - уый нæу мæ бон? 
1971 азы 20 июнь. Зæрæмæг 

ГАЗЕЛЬ 
Æз æууæрстон ыстыр дугъмæ бæх, æмæ цы? 
Дардтон уымаен зæрин къусæй цæхх, æмæ цы? 
Уый нæ бахъуыди дугъы æфсургъау тæхын, 
Уыд мæ разы тыгъд быдыр уæрæх, æмæ цы? 
Тахт мæ зæрдæ уæлæрвты, æз цъыфты цыдтæн. 
Уыд мæ нывыконд æрдзæй дзæбæх, æмæ цы? 
Хастон хъæдæй хæрæгау мæ дугъоныл суг, 
Састон хæхты дзывырæй нæузæхх, æмæ цы? 
Бастад сау куыстæй бæх, цард нæ хæцы мæныл. 
Кувын: «Амонд, мæнмæ дæр æртæх!» - æмæ цы? 
Уый хæйрæг у, ыскъахы мæ фæндагыл уæрм. 
Сафын уарзтæй нæ зæххыл фыдæх, æмæ цы? 
Басаст тохæй мæ хъару, мæ хайуан - хæдмæл. 
Ныр бæллицтæй мæ зæрдæ фæцъæх, æмæ цы? 
Цард мæнгард у, нæ фæци мæ фæндтæн фæрæз. 
Ис мæ разы сæрсæфæн-къæдзæх, æмæ цы? 
1989 аз 

Цæй диссаг дæ, амонд, цæй диссаг, 
Куыд уарзын дæ хъазын, дæ хин!.. 
Нæ мын зоны иу дæр мæ риссаг, 
Æмбисондæн баззад мæ цин. 
Ыскъæрыс мæ уырдгуыты, хæрдты, 
Уæддæр мын æхцон у дæ уæз. 
Тыхджын чи у, уый мæ æфхæрдта, 
Æдыхы нæ асхуыстон æз. 
Ныры онг нæ куывтон мæ сæрæй. 
Кæд арæх рæдыдтæн, уæддæр 
Нæма загътон* «хорз у» æвзæрæй, 
Нæма схуыдтон хорзы æвзæр. 
Кæй нæ уарзын, уый мыл ныйичъи, 
Кæй уарзын, уый дард у мæнæй. 
Мæ мадзæлттыл сæвæрыс ричъи, 
Мæ зæрдæ та скъæры уæгъдæй. 
Цæй налат дæ, амонд, цæй галиу! 
Мæ рухс бæллиц арвыл нæры, 
Цъæх дидинæг калы мæ къалиу, 
Мæ уидаг мын уаллон хæры. 
Гъæй зæгъ, уæдæ, ма кæн æфсæрмы, 
Дæ хинтæ мæ размæ цæуæд! 
Куы ныххауын фæндагыл уæрмы, - 
Хæзнатæ дзы разыны уæд. 
1978 азы 15 июль 

ЦИРЧЫБÆХ 
Уайын иу зылды уæ разы 
Иугæндзон фæлладæй. 
Чызг мæ фæтæн рагъыл хъазы, 
Не схъиуы мæ уадæй. 
Æз тæхын, быхсын, фæлмæцын 
Иугъæдон фæндагæй. 
Æз армаццагæй нæ хæцын, 
Не ’вналын дæндагæй. 
Æз хъæдын бæхау ифтыгъдæй 
Иунæг хаххыл уайын. 
Зæрдæ нал æхсайы тыгъдмæ, 
Згъорынæй нæ райын. 
Ныр æз нал фæкафин хъалæй 
Быдыры уæрæхы, 
Мидæг ахуыр бæх цапуалæй 
Арвы бын нæ тæхы. 
Уæнгтæ бандзыг ысты кæрты, - 
Ныр хъандзал сæфтæгæй 
Нал æппарин æз цæхæртæ 
Фæндаджы дæвдæгæй. 
Фæлæ фæскъулæй фæхъуысы 
Зонгæ уынæр дардæй, 
Æмæ уæд мæ зæрдæ мысы 
Рагон цард æнкъардæй. 
Цыма урс доны был хурмæ 
Урс ефс нæууыл хъазы. 
Сау уырс нал æвналы хормæ, 
Ныггæндæй ныууасы... 
Уырс мыр-мыр кæны йæ зыны, 
х уг кæны дзæгъæлтæ, 
Æмæ ныггæнды æхсыны 
Идоны къæбæлтæ... 
1970 азы 1 май 

Æз æхсæвæй мæ хъысмæты хаххыл 
Рухсы ирд тынау бонмæ цыдтæн. 
Дысон сау æрхы амардтой мæн 
Дау, къуымыхдзинад, бар æмæ хахуыр. 
Надтой уистæй, цыдысты мыл къахæй, 
Сау зæхх бакъуырма, касти куырмæй... 
Схъиудта алы цæф арвмæ зынгæй 
Æмæ баззад йæ тарыл цырагъæй. 
1969 аз 

ХИНЫСЫРД 
Æрзад нæ Иры фарны хуымы згъæллаг, 
Нæртон æфсиртæн бацъиры сæ дон. 
Куы стыхсы калмау бæлæстыл хуымæллæг, 
Уæд нал вæййы бæркады хос дыргъдон. 
Ды - хины сырд, фыдхъуын æмæ æдзæллаг, 
Уæддæр кæныс нæ адæмæн тæрхон. 
Дæ сындз къухæй нæ кады хуым ысмæллæг, 
Кæм ацæуыс, уым баззайы сыгъдон. 
Зынг дын Хуыцауы комытæф нæ радта, 
Нæ дæ лæгау нæртон зиуы куыстхъом, 
Фæлæ бæрзонд нæ дзаг фынгыл æрбадтæ, 
Кæныс нæ хæрзтыл хахуыртæ æргом... 
Гъей, сау лæг! Ды нæ дуджы Герострат дæ, 
Нæ къæс халынæй не скæндзынæ ном. 
1985 аз 

ФДЦЗÆХСТ 
Рагон æнгузы бын - бадæн, кæлдым, 
Бадынц дада æмæ сабитæ уым. 
Хъура куыдз къæйыл æрхуыссыд сæ цуры. 
Зæронд лæг лæппутæн таурæгътæ дзуры. 
Иу афон урсбоцъо фестад цæрдæг, 
Куыдзыл цым лæдзæгæй ралæууыд лæг. 
Фесхъиудта хъура, хъыллист кæнын систа. 
Лæппутæ байдыдтой зæрондыл дистæ. 
Алыгъди куыдз æмæ уынджы дæлдæр 
Иу ран æрхуыссыд. Йæ къæхтыл - йæ сæр. 
Дзуры та лæппутæн зæронд цыдæртæ, 
Уый фæстæ систа йæ дзыппæй къæбæртæ. 
Бацыди сабыргай куыдзмæ хæстæг, 
Уый йæм ыскасти æрхуымæй тызмæг. 
Лæг ын къæбæртæ æппары йæ разы, 
Куыдзæн йæ цæстыты цины рухс хъазы. 
Сыстади, тилы йæ къæдзил, æнцад 
Уидзы йæ баппатæ. Ферох йæ над. 
Зæронд лæг ракæны куыдзы йæ фæдыл. 
Лæппуты астæу æрæнцади хъæдыл. 
Дзуры сæм: «Федтат нæ куыдзæн йæ уаг? 
Уымæй æгаддæр нæ уыдзæн хъуыддаг. 
75 

Хъусут, бабайы хъæбултæ? Къæбæртæ 
Макуы уын балхæнæнт афтæ уæ зæрдæ». 
Лæг сын йæ таурæгътæ дарддæр хæссы, 
Сау куыдз дæр зæххыл сæ разы хуыссы. 
1989 аз 

САСТ 
ДЗÆНГÆРÆГ 

МÆКУЫВД 
О Бурсамдзели, хæхты хох, бæрзонд 
Сыгъдæг Бардуаг! Табу дын уæд æхцонæй. 
Ысрухс нын кæн дæ арфæйæ нæ зонд, 
Уæлæуыл бахиз адæмы зындонæй. 
Дæуæй уæлдæр зæрин хур у æрмæст, 
Дæ урс сæрæй ныл фарны рухс рæдзæгъды. 
Æмгæрон ма ’руадз ацы кæмттæм хæст, 
Сæрибар уæнт дæ кувæг адæм хæхты. 
Нæ уыд нæ цард дæ къæдзæхтыл æнцон, 
Хызтам уæддæр нæ зæрдæтæ фыдмастæй, 
Дæ кувæнты хуыснæг кæнæ бæлццон 
Нæ систаид кæйдæр хæзна æвастæй. 
О Бурсамдзели, уыцы амонд ратт, 
Куыд уæм сæрыстыр куыст æмæ æгъдауæй, 
Нæ дзырдæн уæд æрвон тых æмæ рад, 
Нæ цæсгом бахиз чъизи æмæ дауæй. 
Æрхастой ардæм Хуры тынтæ мæн, 
Цæгъды мæ зæрдæ арф кæмтты дзæнгæрæг. 
Табу кæнæм, нæ Сыгъдæг хох, дæуæн, 
Дæ дæлбазыртæ ма фæуæнт æдзæрæг. 
0 рухс Бардуаг, мæ кувинаг дын - барст, 
Бæзнаг хъугæмттæ макуы суæнт зæрæстон. 
Цæуæд нæ зæххыл амонд æмæ уарзт, 
Нæ Ирыл зарæд хъæлдзæгæй нæ хæстон. 
1992 аз 
78 

ЗÆХХ 
Дзæгъæлæй космосы хæтыс, 
Дæ магъз дын цас цъиры кæфхъуындар! 
Кæнынц дыл хины цот куырыс, 
Лæзæры сау хæстæй дæ хъуын дæр. 
Фыдæх тæры зындонмæ дæу, 
Хуыцау дæм нал цæуы æмгæрон... 
Æрлæуу, мæ гыццыл хур, æрлæуу, 
Æз дæ мæ зæрдæйы нывæрон. 
1998 азы 1 октябрь 

ТÆХУДЫ 
Тæхуды, сæрибарæй ацæр, 
Æнæмæтæй арвит дæ бон, 
Дæ уавæртæн ма у сæ уацар, 
Дæ райгуырдыл ма кæн фæсмон; 
Тæхуды, кæмæн ис паддзахад, 
Кæмæн у йæ бæстæ йæ бар, 
Кæй зæхх у фæрныгæй парахат, 
Æрцæуæг кæмæн нæу æлдар; 
Тæхуды, историйы рагæй 
Кæмæн ис йæ адæмæн ном, 
Йæ таурæгъ фыдæлты æвзагæй 
Кæй кæны æнусты цæрдхъом; 
Тæхуды, æфсæддон парадæй 
Кæй сæрдарæн вæййы æгъдау, 
Тæрхоны бон кад æмæ радæй 
Дзырды бар кæмæн ис лæгау; 
Тæхуды, йæ хионты сгуыхтæй 
Кæй бæстæ у мадау рæвдыд, 
Кæй дзыллæ у фидар йæ тыхтæй, 
Кæй фидæн у знæгтæй æвыд; 
Тæхуды, кæмæн у йæ фæтæг 
Йæ бæсты сæраппонд нæртон, 
Пехуымпарау чи у йæхæдæг 
Йæ адæмы царды бæззон! 

Зæрин æмæ зылангон дзырд Ирон, 
Дæ равзæрд ~ миф, дæ зæлгæ мидис - кадæг. 
Æрвыгау - ирд, рæууон ирдгæйау - сатæг, 
Уыдтæ нæ цард, нæ сæнтыстæн сæрон. 
Дæ фарн - зæххон, дæ зæлынад - æрвон, 
Ды вæййыс Уазыл зæдты раз нæ хатæг. 
Дæ рухсæй сисыс рæстæджы тар цадæг, 
Ыскæныс мах фæрныг æмæ нæртон. 
Дæ разы судзынц дур æмæ ызгъæртæ, 
Дæ узæлдæй æрзоныг кæны сонт, 
Хæстонæн ды æлутонæй хуыздæр дæ. 
Дæ зæлтæ тауынц фидауц æмæ зонд, 
Ды Бонвæрнонау срухс кæныс мæ зæрдæ, 
Кæныс нæ ды уæздан æмæ бæрзонд. 
1998 аз 
81 

АРГЬАУМÆ БÆЛЛЫН 
О мæ хорз нана, мæ зынты 
Æз дæу фæмысын ныр дæр. 
Кувын æз, нана: мæ фынты 
Ды куы фæзынис уæддæр. 
Курын: ракæн та мын аргъау, 
Ратт мын цин æмæ æнцой, 
Уадз сызгъæрин бонтæ маргъау 
Ног нæ дыргъдонмæ тæхой. 
Уадз, бæгъатыримæ стæры 
Æз мæ рог сæнтты цæуон; 
Фенон, не знæгты куыд тæры 
Дард нæ уæзæгæй нæртон. 
Радзур ды мæнæн, куыд сæтты 
Раст зылыны тых æдзух,- 
Фенон Уазы къуыппыл зæдты, 
Фенон Поты фæзы дугъ. 
Уадз дæ зонд æмæ дæ дзырдæй 
Дуне срæсугъд уа мæнæн; 
Уадз æрбайрох уой дæ фыртæй 
Катай, рыст æмæ ингæн. 
1995 азы 1 мартъи 
82 

ФÆЛГÆСÆНЫ 
Мæ кувæндонау Фæлмæн рагъмæ ссыдтæн, 
Ныр бадын буцæй Фæлгæсæны æз. 
Сæ кой дæр нал и тыхст æмæ мæстытæн, 
Зæххон сагъæстæн нал хатын сæ уæз. 
Зынынц мæм дардæй Урстуалты уæлвæзтæ, 
Мæ сæрмæ тауы Бурсамдзели рухс. 
Цæй ирд æмæ цæй райдзаст у мæ бæстæ! 
Ам уддзæфмæ æрвон зарæгау хъус! 
Æрыскъæф æмæ саунæмыг хæрздæфæй 
Кæнынц мæ удæн хин æмæ кæлæн. 
Хæрын мыдау сыкъамотæ сæлæфæй, 
Сычъигæрдæг æлутон у мæнæн. 
Лæууы сыгъдæгæй Рагъыдзуар, йæ разы 
Нæ сæрвæттæ дзæнæты фæзтау - цъæх. 
Уым къорийæ фыййæутты къорд нæ хъазы, 
Нæ апырх Рæгътыл фосы дзуг уæрæх. 
Нæ фæйлауы нæ хъугæмтты хъуыдалы, 
Нæ хæссы ног чындз хъæугæронæй дон. 
Уæддæр мын хъыг мæ уды равг нæ халы, 
Нæ зонын абон мæт æмæ фæсмон. 
Тæхынц сындæг чысыл зæдтæ мæ сæрты, 
Æрбадт мæ разы хъоппæгыл мыдгур. 
Сыгъдæг кæны йæ чъиллонæй мæ зæрдæ, 
Йæ къуымты хъазы хъæлдзæг тынтæй хур. 
Кæны мын Рæстæг удæвдзыл йæ кадæг, 
Дæтты мын Æрдз æвдадз æмæ æнцой. 
Цæуы мыл Бон сызгъæрин фынау цадæг, 
Тæдзы нæ хæхтæй комы нуæстыл сой. 
1995 азы 6 мартъи 
83 

ЗÆХХЫ ДЗЫНАЗЫН 
Уалдзæг у, Зæхх та йæ амонд нæ ары, 
Арвæй мыл нал хауы сыг. 
Бахус дæн, дойны мæ удхарæй мары, 
Хус дымгæ скъæфы мæ рыг. 
Мигъ дæр фæзыны, мæ хъæбыс æм дарын, 
Уадзы мæ рæсугъд буар арт. 
Мæнæ фæлмæн къæвда байдайдзæн уарын, 
Стæлфдзæн мæ дадзинты цард. 
Гъа ныр ныккалдзæн, куыд фæзæгъын, афтæ 
Сау дымгæ сысты æваст, 
Мигъты ысцæгъды, сæ пирыныл бафты,- 
Арвмæ та скæс, æмæ - даст. 
Хур та мæ арауы, арвмæ дзыназын, 
Иу сайдæй иннæ - фыддæр. 
Судздзынæн!.. Мигъ та нæ уадзы йæ хъазын, 
Дардæй та сисы уынæр. 
Ацы хатт рацæудзæн карзæй тыгъдызæй, 
Их мын æрцæгъддзæн мæ хъуын. 
Хурмæ лæзæрын сыгъд æмæ æгъуызæй, 
Сæфтмæ æдзæмæй цæуын. 
1994 азы 23 апрель 
84 

МÆГУЫРЫ КУЫВД 
ДЖИУÆРГУЫБАЙЫ 
Уастырджи, ныббар мын, 
Курын дæ хатыр: 
Ницы ис мæ армы, 
Къотыр у мæгуыр. 
Хур дæр ыл нæ кæсы, 
Ахуыссы йыл мæй. 
Кусарт нæй мæ къæсы, 
Кувинаг дæр нæй. 
Цух нæ дæ: æрдзæтæ 
Нард фосæй - æргæвст. 
Иунæг æз - æдзæттæ, 
Тыхст æмæ æргъæфст. 
Зоныс мын мæ уавæр: 
Царды хæрзтæй - цух. 
Иу мæгуыры бавæр, 
Ма йыл сис дæ къух. 
Зоныс мын мæ хъыг дæр: 
Бамынæг мæ зынг. 
Иу сæныкк хъæздыгдæр 
Не скæндзæн дæ фынг. 
Бонджынты цытимæ 
Хъæлдзæг бонты хынц... 
Давæггаг фыдимæ 
Карз арахъ хырхынц. 
Æз цæрын мæгуырæй, 
Нæй куыстæй бæркад. 
Рухс дзуарæн цъæх фырæй 
Чи скæндзæни кад? 
Уастырджи, нæ сæртæ 
Де уазæг фæуæд! 
Кувы дын мæ зæрдæ, 
Уым цæры мæ зæд. 
1993 азы 22 ноябрь 
85 

ФÆДЗÆХСТ 
Тираны мира!трепещите! 
А. С. Пушкин 
Цæуынц ныл абон ног залымтæ хинæй, 
Кæнынц лымæнтæ дон æмæ зынгæй, 
Нæ зонд нын халынц хахуыр æмæ динæй, 
Зæгъынц: быхсут æфхæрд æмæ тыхстæй. 
Нæ быхсын æз! Куырысдзаутæн куыд цæгъдон 
Фæндырæй? - уым лæджы кадæй цы ис? 
Нæ кæнын æз лæгмартимæ æмдзæхдон, 
Нæ кæнын æз къæрныхтимæ цæдис! 
Поэт дæн æз - Чырыстийау нæ уарын 
Зылынæй, растæй алкæуыл мæ уарзт. 
Æз тугцъир æмæ залымæн нæ барын, 
Зæгъын: æлдарæн никæд уыдзæн барст! 
Фæлитойтæ нын ассывтой нæ бынтæ, 
Зæгъут-ма, уæд куыд сабыр кæнут мæн?.. 
«Æнусмæ тох! Æнцой уынут уæ фынты», 
Уыдзæн вампиртæн карз тæрхон, уыдзæн! 
Уæ азарæй ныппаплой ис нæ фæллой, 
Нæ урс ыстджытыл аразут уæ цард... 
Тæрсут!.. Уæ удтæ стæхынмæ куыд бæллой, 
Нæ туг уын афтæ фестдзæни сырх арт. 
Куы стонæм мах хæрамы тых бындзарæй, 
Куы уой нæ бар нæ цард æмæ нæ зæхх, 
Цæрдзыстæм уæд хъæрмуд æмæ æмбарæй, 
Уæд нал уыдзæнис тох æмæ фыдæх. 
1994 азы 1 май. Куадзæн 
86 

БАТЫРАДЗÆН 
Хæмыцы фырт! Хуыцау æмæ йæ зæдтæ, - 
Уырны мæ ныр, - æцæг амардтой дæу. 
Цы кæнæм? - де сгуыхт афтæ æцæг нæу, 
Хæрамы тых нæртон тыхæй нæ сæтты. 
Уæд Хъандзæргæс фынæй бацис æрмæст, 
Фæсайдта мах рæсугъд фынау дæ кадæг! 
Æрыхъал ныр мæрдон фынæйæ цадæг, 
Нæ марæн кард - йæхи къухы - æлвæст. 
Бырсы нæ бæстæм сау æфсад æвдиутæй, 
Хæрынц нын уыдон пелтъыгай нæ зæхх. 
Сæ талынг уаты Хуры чызг ныцъцъæх, - 
Йæ туг ын цъиры сау уæйыг йæ риутæй. 
Зынг ныл æфтауынц Кар æмæ Кæрæф, 
Гæлхуыр гуымаг нæ зад хуымты лæгæрды. 
Мукара хъазт æрцаразы нæ кæрты, 
Æфхæры мах æнæфсармæй Алæф. 
Нæ хистæр сын цыты сидтытæ уадзы, 
Нæ цоты тугæй не знæгты хынцæм... 
Цы кæнæм? Мах - уæнгмард æмæ æдзæм, 
Ды та кæныс мæрдон фынæй зæппадзы. 
1996 азы сæрд 

АМРАН 
Фсестаг ныхас 
Æрвыстон æз æрдзæ азты фыдбонтæ... 
Лæууыд мæ разы Ныфс, æмæ нæ саст 
Мæ тых. Быхстон мæ хъизæмар, мæ маст, 
Мæ койæ тæфы ’мбæхстысты æрвонтæ. 
Зæххыл æрратæн нал ис ныр фæдонтæ, - 
Тæссæй æдзух фæстæмæ у уæ каст... 
Кæут! Амран нæ атондзæн йæ баст, 
Мæ Ныфс мын хинæй амардтой зæххонтæ. 
Кæут! Мæ армы нал бафтдзæн мæ кард. 
Хуыцау лæгæн æвзыгъд фæндтæ нæ бары, - 
Мæ лæгæтыл æрфæлдæхта йæ уарт. 
Кæут! Уæ дуг сæрибары миф мары: 
Сымах титантæ не скодта мæ арт, - 
Æмæ быхсут цагъары хъысмæт тары. 
1996 азы 29 июль 
88 

БАЗАР 
Рæстæг, басыгъта дæ азар 
Артау мæн. 
Фестади нæ бæстæ базар, 
Лæг аслам у, дзаума схъазар, 
Цард - ингæн. 
Басгæрдæг, зынг-цывзы, нуры 
Сты зынаргъ. 
Базар дуртæ дæр лæхуры, 
Акæс, алцыппæт дæ цуры - 
Халсар, маргъ. 
Нозт, æууилæнтæ, гæны рыг 
Ам - дзæвгар. 
Кусæг у къуыввитт, мæгуырæг, 
Ам хуыснæг æмæ абырæг 
Сты æлдар. 
Уæй кæнынц хъуыдытæ, зарæг, 
Цыт, æфсарм. 
Ам рæгъы нæ цæуы хъарæг, 
Ам дын астигъдзæн лæгмарæг 
Рæвдз дæ царм. 
Ма кæн хъæр, уæддæр дæ хъастæй 
Нæй пайда. 
Суды ’рлæудзынæ сæрдастæй, 
Атондзæн дæ зæрдæ мастæй, 
Гъæйда-гъа! 
Балхæн марг, нагак, æпдзарæн, 
Балхæн сой. 
Ам æрмæстдæр нæй ыссарæн 
Уарзт, рæстдзинад æмæ ’хсарæн, - 
Нæй сæ кой. 
89 

Ратт капеккыл ам дæ ном дæр, 
Ратт ныхас. 
Ам хæрæг зынаргъ у, хъом дæр, 
Гъе, æрмæст нæ исы сом дæр 
Ам Пегас. 
1993 азы 9 октябрь 

ЦОППАЙ 
Сау мигътæ тыгуыртæ 
Мах сæрмæ кæнынц, 
Афтæмæй нæ тыртæ 
Хъæлдзæгæй цæрынц. 
Зилахары - оппæй! - 
Дард æрзылдтой цоппай. 
Дзурын сын: «Нæ хуыммæ 
Дуртæ калы знаг». 
Сурынц мæ: «Зыгъуыммæ 
Ма араз нæ уаг! 
Ма нæ хъыгдар! - Оппæй! - 
Цоппай кæнæм, цоппай». 
- Иры хуым - зæрæстон, 
Ракæнæм ын зиу. 
- Сæрра и нæ бæстон! 
Сау куыст та нын циу? 
Иры кадæн - оппæй! - 
Цоппай хъæуы, цоппай. 
- Знаг бырсы! Йæ разы 
Самайæм гæнах... 
- Гъай сынтау цы уасы? 
Нал æвдæлы мах: 
Гъæйтт, ныззилæм Къобæй 
Раст Елхотмæ цоппай! 
- Знаг æрбадт нæ хъæуы, 
Ирмæ у йæ хъавд! 
- Махыл та цы цæуы? 
Ма нын хал нæ кафт! 
Мах нæ хæцæм топпæй, 
У нæ хотых цоппай. 

- Иры фарн уæм сиды, 
Гъе-мардзæ, фæдис! 
- Мах туг дæр æхсиды... 
Къæбиц та кæм ис?.. 
Иры номыл къоппæй 
Ронг æнцъухæм,- оппæй! 
1990 азы 12 мартъи 

СТЫРАТЕЙ 
Салам, Атей,- ыстыр паддзах сколоттæй! 
Иронау ныр куыд ысдзурон дæ ном? 
Фæрсын дæ æз бæлвырд æмæ æргом: 
Цæмæй дæ стыр? Æрбавдис-ма, цы скодтай? 
Фæистай хъалон дактæй æмæ готтæй, 
Ыстъæлфыди дæ карды дзæхстæй Ром. 
Уыдтæ, зæгъынц, зæрондæй дæр хæстхъом, 
Фæлæ бындар кæй ыскодтай дæ цотæй? 
Фæтых вæййы куырыхон зонд тыхыл, 
Фыдгулты раз ныффалгæрон дæ бæстæ, 
Хæты дæ фыдвæд къотырæй зæххыл,- 
Нæ сын ныууагътай иу мусонг дæ фæстæ. 
Кæм хъазыдтæ тыгъд быдырты бæхыл, 
Уым нал арынц уæлмæрдваг зæхх дæ хъæстæ. 
1991 азы 3 ноябрь 

Паддзах нæ вæййы хорз кæнæ æвзæр, 
Паддзах вæййы сæлхæр кæнæ куырыхон. 
Æз æй æдзухдæр адæрсгæ куы ныхон, 
Уæд-иу мын уый дæр аныхдзæн мæ сæр. 
Кæй хоныс ды лæгуарзон æмæ раст, 
Гъе уымæн-ма йæ хъæдгæмттæ фæцагай... 
Дæ цар дыл уæд æрхаудзæни мæрддзагæй, 
Дæ фæнык дын ныддымдзæни йæ маст. 
1994 азы 23 декабрь 

ÆФСЫМÆРТÆ 
Нæу ацы хабар хъусæггаг. 
Дыууæ ’фсымæры цард, 
Уыд кæстæр сабыр, кусæг лæг, 
Йæ хистæр та - мæнгард... 
Цæрынц, уæдæ куыд вæййы, 
Сæрæнæн цард мыд вæййы! 
Ысбонджын хистæр давынæй, 
Ыскодта мулкæй ном. 
Æфсарм йæ хинтæй бафынæй,- 
Хуыдтой йæ хорз лæг ком... 
Цæры, уæдæ куыд вæййы, 
Хуыснæгыл куыдз нæ рæйы! 
Уæд цард йæ кæстæр сау куыстæй, 
Лæмæрста дурæй сой. 
Йæ хъару саст уæззау рыстæй, 
Нæ йыл хæцыд фæллой... 
Цæры, уæдæ куыд вæййы, 
Йæ буц лыстæн - гуыффæйы. 
Куыста-иу арæх зиууонæй, 
Йæ хистæры та уæд 
Хынцтой фысымæй-хионæй, 
Дæ ныфс, дам, бирæ уæд... 
Хынцтой, уæдæ куыд вæййы, 
Фæрныгæн цард куывд вæййы. 
Кæмæн æвæрдта царв æмæ 
Фæстаг къæбæрæй фынг, 
Йæ хистæрæн-иу арфæтæ 
Фæкодтой уыдон тынг... 
Æндæр уæдæ куыд вæййы, 
Мæгуыры хор сыд вæййы. 
95 

Æрмæст, сыдæй йæ фæрæтыл 
Куы ныссалд хъæды, уæд 
Йæ хисты иу нæ фæрæдыд, 
Куывтой: дзæнæт, дзæнæт!.. 
Куывтой, уæдæ куыд вæййы, 
Кæйдæр хæрнæг куывд вæййы! 
1977 аз 

ХÆТÆНХУАГ 
Нæй мæнæн зæххыл мæсыг, 
Нал дæн æз хæстхъом фæлладæй. 
Зæрдæ, ферох кæн дæ хъыг, 
Зонд мæ не скæндзæн хъæздыг, 
Цардæн ницы хос у катай. 
Хæхты агурын фысым, 
Хъуамæ бафсæдон хæрзфынтæй. 
Уæд æдзæрæг ком цъысым,- 
Æз æрулæфдзынæн уым 
Тагъд мæ сау хъыгтæй, мæ зынтæй. 
Нал амайын æз мæсыг, 
Лæг сæруæлдай у фæлладæй. 
Арв мыл калдзæни цæссыг... 
Нæй, нæ рох кæны мæ хъыг, 
Мемæ балымæн ис катай. 
1993 азы 5 апрелъ 
4 Джыккайты Шамнл 

РАКÆС! 
Нæ ирыл ыстыр цин æрцыд, 
Кæнæм дын бæрæгбонæй цыт, 
Дæ кадыл нæртон куывдты зарæм. 
Сæрибар у абон нæ цард, 
Нæ катайыл бандзарæм арт, 
Нæ фæндаг нæхæдæг æвзарæм... 
0, ракæс-ма, ракæс, Къоста! 
Цæуыл кæуын абон æз та, 
Мæн ацы ыстыр бон цы хъæуы? 
Цæуыл уыд дæ удхар, дæ тох? 
Дæ фæдзæхст - дæ фæдонтæй рох, 
Дæ фæдыл дзы иу дæр нæ цæуы. 
Æфтауы ныл залым фыдæх, 
Фыдгултæ нын исынц нæ зæхх, 
Сæ кады ном сафынц нæ адæм. 
Нæ цæссыгæй фурд дæр ысцæм, 
Тыхы бын нæ туджы мæцæм,- 
Кæм цæрæм, кæм кусæм, кæм бадæм? 
Æфхæрд æмæ хахуыр быхсæм, 
Фæйнæрдæм фыд-зондæй хæцæм, 
Нæ фæзынд нырма дæр нæ фæтæг. 
Уынгæджы бон кувын тыхстæй: 
0 стыр Къоста, ракæс, цæмæй 
Нæ фæуæм бынтондæр фыдвæндаг! 
1992 аз 

НОГ БОНЫ БÆЛЛИЦТÆ 
Ног аз нæм æрцыди - аивдзæн нæ цард, 
Фароны мæстытыл бандзарæм цъæх арт. 
Кувæм æмæ нуазæм, абузы нæ цин, 
Рог аууæттау сæфынц хахуыр æмæ хин. 
Сой кæнæм - æрцæудзæн Иры зæхмæ сой, 
Ног аз нын æрхæсдзæн фарн æмæ æнцой. 
Ферох уыдзæн махæй рагон хъыгау хæст, 
Хорз фæндтæ кæндзыстæм хорз куыстæй æххæст. 
Бонты хъармæй тайдзæн халасау фыдæх, 
Нал уардзæн ызды-зæгъ, нал æнкъуысдзæн зæхх. 
Ног Бон, уæд æртхурон Рухсы зæдтæн барст. 
Хурау уæд æнæвгъау Иры бæстыл уарзт. 
Скæнæд нæ æмдзæрин, сгуыхт æмæ фæрныг, 
Уæд нæ зæрдæ арвау тыгъд æмæ æрвыг. 
Ног Бон, ратт мæнæн дæр хорз хъуыддæгтæн рад, 
Уадз кæнон мæ сæрæн рухс хъуыдытæй кад. 
Курын æз мæхицæн иу хорзæх æрмæст: 
Ир, дæ цин, дæ хæрзтæй ма ’фсæдæд мæ цæст! 
1994 азы 6 январь 

Цард раджы дæр нывыл æвæрд нæ уыд, - 
Йæ Аразæг сæ дæснытæй нæ разынд. 
Фыд æмæ хорз, нæ сæфт уыдис уæ базынд, 
Эдемы фæстæ нал ыстæм æвыд. 
Хъаймæт у ныр, ызмæст заман, уырыд, 
Фæтых фæндæй лæгуарзоныл æрра зонд, 
Тæхы ныр арвмæ уацхæссæг къуырма сынт, 
Асыйаг тæлмац не ’хсæнмæ æрцыд. 
Цы кæнæм ныр? Нæ хурхыл ис æрвæдзæг, 
Нæ бæстæ сси хæтæндонæй фыддæр, 
Лæгмары къухыл нал ис уым æрхæцæг. 
Æфхæрд ирон! Ыскатайаг нæ сæр, 
Уæддæр дæ къухмæ мауал райс дæ лæдзæг, 
Дæ зæххыл кæнæ амæл, кæнæ цæр. 

ФÆДИС 
Хъысмæт нæ батардта фыд раны, 
Нæ дуг - тымыгъ, нæ дауæн - рындз. 
Уæддæр нæ сау зæххыл Дайраны 
Кæрæдзи куидзыхтæ хæрынц. 
Сæ хæстæй сау айнæг æнкъуысы, 
Хъæрзы нæрæмон Терк мæстæй... 
Фæдис! - мæ рыст зæрдæмæ хъуысы 
Сæ хъæр нæ фыдæлтæн Мæрдтæй. 
Уыдис Дайраны хид сæ къæсæр, 
Лæууыд сæ арæныл гæнах. 
Сæ фæдон - рыгъд æмæ æнæсæр, 
Нæ бæстæ нал æндавы мах. 
Цæуынц нæ сыхæгтæ нæ кæртыл, 
Нæ кулдуар райс-байсæй ныссаст. 
Нымайынц Нарты цоты мæрдтыл, 
Нæу хыгъд нæ ном æмæ нæ раст. 
Нæ ир! - бæсты хæрзтæй бындарæн 
Цы уадзут кад кæнæ бынтæн? 
Кæм ис нæртон Ирæн йæ арæн? 
Кæм кæндзæн тохы бон гæрæн? 
Уынут, тæрхоны лæгтæ, разæй 
Æрмæст паддзахбадæн. Уæууæй! - 
Гæбаз нæм нал хауы Кавказæй, - 
Паддзах æнæ паддзахад нæй. 
Фæдис! - Дайраны ком уырысæй 
Кæнынц сайтан гуырдзы тыхист... 
Рæхджы та ерыстау йæ уырсæй 
Кæндзæн нæ сонт сабиты цъист. 
101 

Кæм ис мæгуыр бæстыл фæхæцæг? 
Дайран куы фесафæм, уæд нын 
Нæ хурхыл дардзысты æрвæдзæг, 
Нæ цард та фестдзæни фыдфын. 
Нæ рындз гæды-хъæдау нырризы, 
Мæрзы йын сау тымыгъ йæ мæр... 
Бынхортæ! - Знаг нæ къæсæр исы, 
Фæдис уæм нал хъуысы уæддæр! 
1997 азы декабрь 

ÆЛГЪЫСТ 
Фыдгæнæгмæ абон Хуыцау дæр нæ уæнды, 
Йæ разы закъон дæр æрхуыссы йæ уæнтыл. 
Уый буц æмæ хъал у йæ мыздæй, йæ куыстæй, 
Æз дæр æй фæлварын тæссаг хос - æлгъыстæй. 
Нæ Ирыл фыдвæндтимæ чи кæны даутæ, 
Уый дарæд æнусты йæ хуыздæртыл саутæ, 
Уый ихыл ыстонгæй куыдзы сæр фæхæрæд, 
Гъе стæй йыл æд мыггаг æрцæуæд ахæрæт. 
Нæ адæмыл чи цæуы знагау мæнгардæй, 
Хæдзарон нын чи кæны абон лæгмартæй,- 
Дæ бындур ныззилæд, дæ цар дыл æркæлæд, 
Фæндагыл дзæгъæлæй æрцæуæд дæ мæлæт. 
Нæ зæххы гæбазæй цы лæг кæны базар, 
Уый баййафæд карзæй, сыгъдæг Зæхх, дæ азар. 
Цы знаг калы дуртæ нæ фарны мæсыгæй,- 
Дæ къонайы артдзæст ныххуыссæд цæссыгæй. 
Нæ дзыллæйы чи кæны хицæнтæ, дихтæ,- 
Кæнæд-иу дын сау сынт дæ игæр кæрдихтæ. 
Дывзагонæй чи халы махæн нæ сæрзæд, 
Уый йе ’взагæй не скъæт цъылынау фæмæрзæд. 
Тæрхоны лæг чи сси хæрам æмæ хинæй, 
Уый хъузджы фæцæрæд тыхст æмæ æлгъинæй; 
Фыдæвзарæн чи скодта махæн нæ дугæй,- 
Дæ хæдзар лæпирæд цæссыг æмæ тугæй. 
Мæ Иры ызнæгтæ, æлгъыст уыл æрцæуæд, 
Нæ хорзмæ кæсынæй ыскъуыйæд уæ зæрдæ, 
Лæдзæг æмæ авгæй фæхойут уæ сæртæ, 
Уæ ингæнтыл кафæнт фыдæнæн уæ цæуæт. 
1994 азы 29 август 
103 

СÆРИБАР 
Ис иу хæрзиуæг дунетыл лæгæн, 
Йæ ном - Сæрибар, цинты цин, æлутон. 
Быхсæм йæ тыхæй маст æмæ зынтæн, 
Йæ фарнæй уый ыскæны мах æвдудон. 
Лæгæн нæ ратдзæн уыцы хорз Хуыцау, 
Уый суадонау нæ сæнтысдзæн дæлдзæхæй. 
Вæййы дзы ифтонг хаттæй-хатт фыййау, 
Вæййы дзы арæх сахты сах æнæ хай. 
Сæрибар Рухс у - сфæлдисы йæ лæг 
Уæздан уарзт æмæ стыр куыстæй йæ уды. 
Нæ кæнын æз Хуыцаумæ дæр хæлæг, 
Кæнын хæдбар хæтой лæгмæ тæхуды. 
Нæ кад дæр Уый, нæ исбон дæр. Æфсарм, 
Сæрибар кæм ис, уым вæййы æрмæстдæр... 
Дæттыс нын Ды уæлмонц æмæ æхсар, 
Цæуынц дæ номыл фидыд æмæ хæст дæр. 
1993 азы 20 январъ 

~— т 
ЗЫГЬУЫММÆ ДУНЕ 
Мæ фæндтæ - охх! - фæбадтысты мæ хъуыры, 
Уынын бæлвырд мæ бæллицты сæфт ныр... 
Тыхстæй мæ къухмæ нал исын фæндыр, 
Мæ фыды зæхх мæ къæхты бын лæбыры. 
Хъæздыг фысым нæ бавæрдзæн мæгуыры, 
Гыццыл кæфæн кæфхъуындар у ыстыр, 
Нæ кæнынц хъалтæ сабыртæн хатыр, 
Егъау паддзахад къаннæгты ныхъуыры. 
Нæй арвы бын æгъдау æмæ æфсарм. 
Тыхми - закъон! Бæсты хицау - гуымиры, 
Хуыцау нæ дары раст удтыл йæ арм. 
Фæйнæрдæм тонынц не знæгтæ мæ Иры, 
Цæрдудæй уарынц цуанонтау йæ царм, 
Йæ уæздан туг ын сау Хъæндзæргæс цъиры. 
1991 азы 12 мартъи 
105 

ЦХИНВАЛ 
Цхинвал - мæ рыст, мæ судзгæ цæф, мæ катай, 
Фыдгул дыл калы зынг æмæ нæмыг... 
Мæ тыхст зæрдæйы нал цæуы дæ хъыг, 
Мæ бон кæуын дæр нал у ныр фæлладæй. 
Дæумæ бырсынц æрра знæгтæ æфсадæй, 
Ды фестадтæ сæ тыхы раз мæсыг, 
Дæ фидарыл сæ сау хъазуат ныррыг, 
Ды срухс кодтай нæ иры ном дæ кадæй. 
Цхинвал, Цхинвал - мæ судзгæ цæф, мæ рыст, 
Æвзыгъд ысты дæ чызджытæ, дæ фырттæ,- 
Хуыцау сын раттæд цард æмæ æнтыст! 
Дæ цыты раз лæмæгъ ысты мæ дзырдтæ,- 
Уыдзæн дæ ном нæртон кадæджы фыст, 
Æмæ йæ койæ риздзысты лæгсырдтæ. 
1991 азы 10 мартъи 
106 

ФÆДИСЫГАЗЕЛЬ 
Æз Амранау хохмæ баст дæн, - уый æцæг у. 
Нæй зæххыл мадзал мæ мастæн, - уый æцæг у. 
Дуне байдзаг ис хæрамæй, пæлхъ кæны. 
Ныр зылын æлдар у растæн,- уый æцæг у. 
Бæстæ сызмæст, арв ныл хауы, судзы зæхх. 
Нал быхсæм сæ уæз фыдазтæн,- уый æцæг у. 
Ир, дæ бындур тайы митау, бын кæнæм, 
Охх, мæ бон бакæла, уастæн,- уый æцæг у. 
Æз кæуын дæ хъыг, дæ рыстыл, сар - мæ сæр, 
Цардæй сау зындонмæ хаст дæн, - уый æцæг у. 
Æз цæгъдын дзæнгæрæг арвыл, хъæр кæнын. 
Нæй, нæ уыдзæн дзуапп мæ хъастæн, - уый æцæг у. 
Сау калм мыл ыстыхст, мæ риуæй цъиры туг,- 
Æз æнæфсис маммæн цас дæн? - уый æцæг у. 
Махæн нæй хуыцау, цæдисон, нæй æмцег. 
Æз уæддæр нырма æгас дæн,- уый æцæг у. 
Ир, ысхæц дæхиуыл, сызмæл, фидар лæуу! 
Нæй мадзал цъæл æмæ састæн, - уый æцæг у. 
1991 азы 23 апрель 
107 

ХЬЫНЦЪЫМЫ ГАЗЕЛЬ 
Мæ рыст уæнгтæ дудынц, мæ зæрдæ - тыппыр, 
Цæф сагау мæ уаты цæуыл хъæрзын ныр? 
Кæмæн зæгъон, ох-хай, мæ хъыгтæ, мæ зын? - 
Хуыцауæй, паддзахæй кæй хъæуы мæгуыр! 
Фыдгултæ мын халынц мæ бæстæ, мæ цард, 
Кæнынц нын фыд рынау нæ мыггаг цыбыр. 
Сæнæфсæстæй сау гуырдзы судзынц нæ зæхх, 
Æнæбон фыд мастæй æхгæны мæ хъуыр. 
Сæ хъæддаг фыдмитæ - æлгъаг æмæ хин, 
Нæ-иу кодтой афтæ фыд гунтæ, агуыр. 
Нæ сабиты марынц, рынчынты цæгъдынц, 
Сæ къордтæ - лæгхортæ, сæ фæтæг - Бæлгъуыр. 
Нæ адæм зындонæй зындонмæ цæуынц, 
Кæлынц сыл нæ сау хæхтæй зæй æмæ хуыр. 
Нæ хъæрмæ фæдисон нæ зыны зæххыл, 
Ызмæст доны алчидæр дары æнгуыр. 
Уырыс дæр нæ сæфтмæ уæлвонгæй кæсы... 
Гыццылы æфхæрдыл кæд тыхсти ыстыр? 
Нæхицæй дæр иутæ æфснайынц сæ сæр, - 
Фæзындис-иу Нартæй дæр арæх гæлхуыр. 
Ирон чи у, уый та - йæ зæххыл хæстон, 
Æвæры мæсыгау нæмыгмæ йæ гуыр. 
108 

Сæ цæфтæй мæ зæрдæ — тæппæлттæ, æрхæм... 
Æлгъыст у Ирыстон, нæ адæм - уæгъуыр. 
Уыдыстæм сæрыстыр, нæ куывтам ныллæг,- 
Хуыцау нын нæ кæны нæ барвæнд хатыр. 
Нæ зæхмæ æвирхъауæй сау калм быры... 
Гъе, Уастырджи, калмы дæ ехсæй æркъуыр! 
Ныббадти мыл пъæззы, нындзыг и мæ туг, 
Мæ хъæрзынмæ Арв æмæ Дуне - æмыр. 
1991 азы 20 мартъи 

НÆРТОНÆНДÆРГ 
Фæцыдысты дард балцы Нарты сæрæнтæ, 
Гуыппырсартæ нал зынынц афæдз сæ бæстæм,- 
Сæ хæтæнтæ дард ысты Талхъы быдырты. 
Сæ фæстæ ныууагътой фæныкгуыз гæлхуырты, 
Чызгæнгæс лæппутæ гæлæмытæй хъазынц, 
Хъахбайты рæвдыдыл нæртон æгъдау ивынц. 
Уæд саусæр уæйгуытæ æрæфсæрынц Нартæм, 
Сæ Хъазæн фæзмæ сæ æртæрынц тыгуыртæй, 
Лæппуйæ, чызгæй сæ æууæрдынц, ыссæндынц. 
Мæлæтдзаг зæрæдтæ æруадзынц сæ сæртæ, 
Æфсæрмаг чындзытæ хæкъуырццæй ныккæуынц, 
Сæ хъæрзыныл уæйгуытæ худынц чыр-чырæй. 
Сатанайы кувын уæд фехъусы арвыл 
Болатдзагъд Батырадз, Хæмыцы нæртон фырт, 
Æрвнæргæ æрцæуы, цæхæртæ æппары. 
Уый бацæуы симды, фыдгулты æууæрды, 
Кæны сæ гуымсытæ, кæны сæ гуыппытæ, 
Кæй фелхъивы, уымæн ыскæлы йæ фæздæг. 
Уæд саусæр уæйгуытæ æфснайынц сæ сæртæ, 
Йæ разæй сæ айсы нæртон гуырд тыгуыртæй, 
Кæй æрцæвы, уый та æрхауы тымбылтæй. 
Ызгъорынц йæ разæй изæрмилты кæмтты, 
Æххæлбын æрхыты æрдонгтæй фæлидзынц, 
Сæ хъæрзын, сæ богъ-богъæй тархъæд нырризьь 
Фæтæры сæ дарддæр уый фæрвджын тæрфыты, 
Лæсæнласт кæлдымтыл фæкæлынц, æрхауынц, 
Æндæртæ сæрбихъуырой сисынц сæ сæрты. 
110 

Фырадæргæй хатгай фæстæмæ фæкæсынц, 
Нæргæ æндæрг фенынц - æртæхы тымыгъау, 
Уæд фесхъиуынц, аппарынц размæ сæ гуыртæ. 
Сæ хъысмæт æлгъитынц, ныххойынц сæ сæртæ, 
Сæ фæндагыл хуыр æмæ хъæдтæ ыссæндынц, 
Нæ хатынц сæ разы рындз æмæ сæрсæфæн. 
Сæ бынæй хæрæ мигъау сау фæнык сысты, 
Сæ удтæ сæ хъуырмæ ысхæццæ сты, - лидзынц, 
Сæ сæрмæ ныннæры нæртон æндæрг арвау. 
1991 аз 

ФЫНÆЙДОМБАЙ 
Уыдис уæздан домбай-паддзах фынæй, 
Йæ дард хæтæнты дымгæ дæр ныссабыр. 
Уæд рабырыд йæ хуыккомæй сæлабыр, 
Йæ фæдыл сыстад балбирæгъ чыртæй. 
Æдæрсгæйæ кæм никуы цыди стай, 
Уым арæнтыл гæрæм бирæгътæ хилынц, 
Хъандзал къæдзилмæ сусæгæй ныхилынц, 
Йæ саджы мардæй атонынц сæ хай. 
Уæд сæм æрдзуры уæлмигътæй цæргæс: 
«Фынæй Домбайы ма хъал кæнут сонтæй!» 
Фæлæ кæй фæрсынц тугдзых сырдтæ зондæй? 
Зыдæй кæнынц сæ дæндæгтæ къæс-къæс. 
Йæ барцмæ хъавгæ бавналынц æваст, 
Фæцагайынц ын иу афон йæ рихи. 
Уæд фехъал Домбай, ракасти, фæджих и, 
Гъе стæй уæд арвау ферттывта йæ маст. 
Ныдздзæхст ласта хъаруджын буар цъæтау, 
Тæхгæ артау нæргæ-уыраугæ рацыд. 
Йæ хæтæнмæ йын чи кодта æрра цыд, 
Йæ дымгæ систа уыдоны рыгтау. 
Æрцыдис уæд хæдмæлхортыл хъаймæт, 
Нæртон хъару сæ ахаста йæ разæй, 
Тæппæлæг кодтой тæрфыты йæ тасæй, 
Æййæфта сырдты къуыппытыл мæлæт. 
Бындзыггай тахт сæ хъуын æмæ сæ хъис, 
Сæ разы сыгъд уымæл быдыр сæ тæвдæй, 
Сæ сау туг тагъд фынк калгæйæ сæ цæфтæй, 
Уæларвмæ хъуыст сæ хъæр æмæ сæ хъист... 

Æрбадт кæмдæр Фæсарыхъты сæ рыг, 
Сæ тугвæдтыл сæ еудодой ныссабыр, 
Æрмæст хъæрзы йæ хуыккомы сæлабыр, 
Хъæстаг кæны йæ тæригъæд, йæ хъыг. 
Уæздан Домбай æрулæфыди ныр, 
Фæлмаст у уый ыстыр цуан æмæ кадæй, 
Кæны æнцад рæдзæ-мæдзæ фæлладæй, 
Æлгъаг сырдтæ йыл нал кæнынц тыгуыр. 
Куы стæлфынц хатгай бирæгътæ кæмдæр, 
Уæд сæм æрдзуры сау цæргæс бæрзондæй: 
«Фынæй Домбайы ма хъал кæнут сонтæй, 
Уæ хус хъамылы ма змæнтут цæхæр». 
1994 азы 5 август 

САУБАРÆГ 
Мæ фыны дзуры Сау барæг мæнæн: 
«Ныууадз дæ тох - нæй рацаразæн цардæн. 
Йæ уæрдон тулдзæн арвыл дæр мæнгардæн, 
Уæздан лæгыл йæ хъæмпын цар тæдздзæн. 
Сæрæнтæ ссарынц амондæн гæнæн, 
Æз давæг æмæ марæгæн хæлар дæн, 
Табу мын кæн, æрмæст мын зæгъ: дæ бар дæн, 
Уæд дыл рæдауæй царды цин кæлдзæн». 
Лæууын йæ разы тарст æмæ гуыбырæй... 
Кæдмæ хæссон лæдзæг æмæ хызын? 
Уæддæр кæсын хæрзгæнæгмæ æмырæй. 
Уæд бамбæрста тызмæг Бардуаг мæ зын, 
Фæзылд æваст, ныххудти мыл чыр-чырæй... 
Мæ риуæй сыхъуыст цин æмæ хъæрзын. 
1991 азы 6 сентябрь 

Цъахты хæрды бафæллади гал, 
Сау зæххыл уæззау дзоныгъ фæласы. 
Бастад, мæгуыр, нал фæразы, нал, 
Сау халон æм саппы сæрæй уасы. 
Хицау æй æрдзæхст ласы хъæбæр, 
Галæй уис фæстаг тыхтæ лæмары. 
Зонгуытыл æрхауы гал, уæддæр 
Сысты æмæ ахæцын фæлвары. 
Цудгæ-цудгæ анцайы сындæг, 
Фæндаг тартæ байдыдта йæ разы. 
Галтæрæг æм бавзиды тызмæг, 
Калмау уис йæ хус рагъыл ысхъазы. 
Нал ызмæлы, нал æккуырсы гал, 
Уымæ ныр цъæхснаг цæф дæр нæ хъары. 
0, æдылы, нал фæразы, нал, 
Галы хъаймæт халон дæр æмбары. 
1995 азы 23 февраль 
115 

Хизы нæ дыргъдоны пыл, 
Халсæрттæ ссæнды йæ быны. 
Дыргътыл æрхафы йæ был, 
Бæлæсты фарсгай æлвыны. 
Уырдæм ма бахъуызыд цæу, 
Згъæлæнтæй уый дæр фæхъæстæ. 
Дыргъдон æвæгæсæг нæу,- 
Зилынц йæ алыварс гæстæ. 
Ахæссынц дардыл сæ цæст, 
Хæмпæлты сдарынц сæ сæртæ, 
Пылы нæ уынынц,- æрмæст 
Сæгъыл нызгъалынц къуыбæрттæ. 
1996 азы 19 апрель 
116 

Бафæлладтæн... О Хуыцау, æркæс, 
Иры хъыгтæй басыгъди мæ зæрдæ. 
Зæххы буарыл иры бæстæ - нуæс, 
Акалд дзы цæссыгты цад мæ сæрты. 
Цас дзыназон? - байсысти мæ туг, 
Уыйбæрц рыстæй бадон уыдзæн дур дæр. 
Лæг кæны æдзæм мастæй хуыдуг, 
Нал нæ тавы Иры дзыхъхъы хур дæр. 
0 Хуыцау, кæд ма кувæм дæуæн? 
Иу бон тохы, иннæ бон - мæрддзыгой. 
Хуымтæ - сыгъд, нæ рухс дзуæрттæ - дæрæн, 
Тоны мах мæлæты уад бындзыггай. 
Фаг нын уæд. Æрæнцой нæ æруадз, 
Улæфы цæфæй цæфмæ бæлас дæр. 
Царды куырдадз макуы суæд зæппадз, 
Уарзт фыдæхæй ма фесæфæд раздæр. 
Аларды ныл бафтыдта йæ рын, 
Стæппæлттæ и зæххы цъар уæлмæрдтæй. 
Нал нæ уадзы агъуыд бал цæрын, 
Мах нæ рæстад нал хизы мæнгæрдтæй. 
Æз - фæхтыхост, хахуыртæй - æлгъæд, 
Иры хъыгтæй рафтыди мæ зæрдæ. 
О Хуыцау, æгъгъæд нын уæд, æгъгъæд, 
Акалди цæссыгты фурд мæ сæрты. 
1993 азы июль 
117 

ЦАРДИВÆН 
Ныгъуылы кады заман тары, 
Нæ дуджы кадæг фыссæн нæй... 
Бæгъатыр нал райгуырдзæн Нары, 
Поэт ыл нал зардзæн фæрнæй. 
Нæртон фарн нал цæуы хæдзармæ, 
Черментæн нал хъуысы сæ хъæр. 
Цæуынц дæлимонтæ лæгдзармы, 
Кæны паддзахиуæг сæлхæр. 
Нæ цин - куывдтæ æмæ хæзгултæ, 
Хæраммæ чи сласдзæн йæ кард?! 
Вæййæм æлдары раз сæркъултæ, 
Вæййæм æмгары раз мæнгард. 
Цагъартæ! Згъæр æмæ хæзнатæн 
Сæ размæ зонгуытыл бырут... 
Фæдон нæ разындзæн Маратæн, 
Мæрдтæй нæм нал сыстдзæни Брут... 
Цæрæм æгъуыз æмæ æгадæй, 
Быхсæм хъазайрæгтау æфхæрд... 
Цы нæм уыд хорз æмæ бæркадæй,- 
Кæнæм сæ стонг сырдтау бынхæрд... 
Ныгъуылынц сау рохуаты цадæг 
Хъазуат, ысгуыхт æмæ æхсар. 
Нæ дуджы нал сæнтысдзæн кадæг, 
Кæнæм ма додой æмæ сар. 
1998 аз 

АВДÆНЫ ЗАРÆГ НОГ ИРОНÆН 
(Зары фыд) 
Ахуысс, мамми дæу нæ уыны, 
Кæн лоло æмæ гуысси. 
Уын фæрныг бонтæ дæ фыны, 
Айрæз тагъд æмæ дæ быны 
Мауал кæн дзысси. 
Нæй дæуæй богалдæр Нартæм, 
Ном дын Ног ирон уыдзæн... 
Ацыдис дæ мад Канартæм, 
Тагъд нæ раздæхдзæнис ардæм, 
Тезгъо дзы кæндзæн. 
Ахуысс, де ’мгæрттæ - мæгуырæг, 
Ды - уæздан æмæ сæрдар. 
Рауайдзæн дæуæй абырæг, 
Мулк дæумæ лæудзæн цыхцырæг, 
Туггарз-иу æм дар. 
Зонын, кусдзынæ лæгмарæй, 
Зон-иу хин æмæ хæрам. 
Цæр хæзнатимæ хæларæй, 
Хион уа, фыдгул - лæмар æй, 
Ратон дзы гæртам. 
Ирæй давдзынæ тырынтæ, 
Цæцæны сæ базар кæн. 
Афтæ! - зондзынæ цæрынтæ, 
Ахуысс^ ахæрон дæ рынтæ; 
Сбæздзынæ лæгæн. 
Скодтон æз дæуæн цъæхсæртæ, 
Давтон арвы хъуг дæр æз. 
119 

Дарын ныр дæуыл мæ зæрдæ, 
Кæд ныхмæ лæууой æвзæртæ, - 
Ссар-иу сын фæрæз. 
Разын хицæутты раз цурон, 
Кæн тыхджындæрæн лæггад. 
Кув-иу Ногбонæн æртхурон, 
Уæд дæ фарн уыдзæн бындурон, 
Бафтдзæн дыл бæркад. 
Лидздзæн Хуры чызг дæ фæстæ, 
Уымæ цал бæлдзæни, цал!.. 
Цинтыл дæу хъæудзæн фæлхæстæ, 
Ратт капеккыл дæр нæ бæстæ, 
Кæн, мæ хур, мадзал. 
Ахуысс, ды мæнæн æнцад дæ, 
Саг мын ирвæзы зæфцæй. 
Ахуысс, - акусон æхцатæ, 
Алхæнон гугку, цацатæ, 
Афынæй у, цæй. 
1998 азы июль 

ДОМБАЙЫЗÆРОНД 
Хуыртыл хурныгуылды æрхы 
Стонг зæронд домбай уынæргъы. 
«Æз домбай дæн, æз - паддзах, 
Кад кæнут мæнæн сымах!» - 
Дзуры карзæй, фæлæ сырдтæ 
Мурмæ нал дарынц йæ дзырдтæ. 
Паддзах афæлдæхт, ныддæргъ, 
Худы саппы сæрæй дзæргъ. 
Мæнæ диссæгтæ!- йæ рагъыл 
Халон рувасимæ рахыл. 
Уæ, бындар фæуай, шакал! - 
Тоны сах-рихитæй хал. 
Ныр хъандзал бæрзæй æркъæдз и, 
Мыст ын бахсыдта йæ къæдзил. 
Хъæр кæны уæддæр: «Мæ хай! 
Æз паддзах дæн, æз - домбай!» 
1996 азы 14 январь 

АУУОН 
Аууон! - хинæйдзаг дæ, цурон, 
Сау налат, цæсгом дыл нæй... 
Кæд вæййынц мæ бонтæ хурон, 
Уæд нæ цух кæныс мæнæй; 
Фæлæ мигъ бон кæнæ тары 
Ссарæн нал вæййы дæуæн, - 
Уæд лымæн æмæ хæлары 
Ды цæмæн фæзмыс, цæмæн? 
1997 азы 28 август 

САСТДЗÆНГÆРÆГ 
Уыдтæн æргъæу мæсыг кæддæр, 
Уыдтон мæ Иры дуне тигъæй. 
Зындис мæ фисынтæй цæхæр, 
Мæ рухс нæ мынæг кодта мигъæй. 
Мæ ныхыл рухс цырагъ сыгъдис, 
Мæ риуы зæлыдис дзæнгæрæг,- 
Йæ дзингæй талынгмæ лыгъдис 
Хуыснæг, хæйрæг æмæ æрвнæрæг. 
Æхсыст мæ фæлгæсæнты цард, 
Нæртон хор рухсы бын хуыздæр зад. 
Уæд хъуыст мæгуыр къæсы дæр зард, 
Фæрнæй нæ цух кодта йæ Сæрзæд. 
Ныппырх дæн хины дурæй ныр, 
Ныссаст мæ дзæнгæрæг - мæ зæрдæ. 
Фыдгул мын байтыдта мæ хуыр, 
Цæуынц лæгбирæгътæ мæ сæрты. 
Уæ мæсыг фестади æндæрг, 
Йæ дуне - тар æмæ æдзæрæг, 
Æрмæст ма дурдзæндты ныр дæр 
Хъæрзы цъæл фæндырау дзæнгæрæг. 
1998 аз 
123 

Тар æхсæв æрæнцад, 
Нæй зæххыл уынæр. 
Бафынæй кæлæн цад, 
Сабыр дæн æз дæр. 
Арвы тары стъалы 
Хин митæ кæны. 
Цады был хъуыдалы 
Рухс фынтæ уыны. 
Бæстæ ныр æртæхæй 
Сатæг у, сыгъдæг. 
Фервæзти фыдæхæй 
Тары цинты лæг. 
Рог уæлдæф, дæ пъатæй 
Нал кæнын æвронг. 
Мæй ыстахти цадæй, 
Абадтис уæлвонг. 
Аргъау фестад бæстæ,- 
Цинтæ уын хæссæд... 
Сайы мæн йæ фæстæ 
Арвгæронмæ зæд. 
1984 азы 26 июль 

ЗОНДАМЫНД 
Хъазы арвы тыгъды стъалы, 
Уаллон абухы цъыф малы, 
Нæй сæ фæткæн ивæн, нæй. 
Хъоло дидинæг нæ калы, 
Æрдз йæ нывыконд нæ халы, 
Нæу нæ царды цыд фæндæй. 
Ма кæн ды мæстæй къæрццытæ, 
Рагæй чи кæны къуыхцытæ, 
Уый та абон дæр фæсыкк. 
Иугæр райгуырдтæ уæгъуырæй, 
Уæд цæрдзынæ ды мæгуырæй, 
Амонд не ссардзæн гæвзыкк. 
Цинтæ сты лæвæрд хъæздыгæн, 
Зæдтæ сты æмцег фæрныгæн, 
Хур дæр уыдонæн - хуындзау. 
Ды цы кæныс, мæгуыр, бартæй? 
Нард хай дæм куы хауид цардæй, 
Уæд дæу дæр уыны Хуыцау. 
Хъайла чи цæгъды йæ хъалæй, 
Уый куыннæ уа буц йæ халæй? - 
Уадз уый хъаны цард кæнæд. 
Ды нымай фыдæбон цардыл, 
Кæд нæ дарынц дæу цъæх артыл, 
Кув дæ зæдыхайæн уæд. 
1994 азы 10 февраль 

ЦУАН 
Лидзы сæрджын саг мæ разæй, 
Сурын æй быдырты æз. 
Хъуамæ йæ ’рцахсон æгасæй, 
Агурын сырдæн фæрæз. 
Сагæн йæ урс хъуын - æвзистæй, 
Сытæ - сызгъæрин. Йæ сæр 
Тилы,- йæ тызмæг æвзыстæй 
Арвæй æркалы цæхæр. 
Хурау ныррухс кæны бæстæ, 
Змæлы йæ дымгæйæ æрдз. 
Тар хъæды згъорын йæ фæстæ, 
Цъыфдзасты ахизын рæвдз. 
Къæдзæхты суайын æнцонæй, 
Дæттыл гæппытæ кæнын. 
Айнæгæй рындзмæ уæндонæй 
Уарийау рогæн тæхын. 
Мæнæ ис - феййафын сырды, 
Нал ын ис ирвæзæн ныр. 
Хъис-архъан саппы лæбырды 
Алхъивдзæн сагæн йæ хъуыр. 
Охх-æна! Сгуыхтмæ цæттæ лæг 
Лæгъзы фæуæлгоммæ уæд ... 
Кæрдæгыл алæст сæтæлæг, 
Сыфтыл ныууагъта йæ сæт. 
Сæтыл фæбырыдтæн... Ох-хай, 
Баззадтæн нæууыл дæргъæй... 
Саджы хуыррытт ма фæсхохæй 
Иу хатт фæцыдис хъæрæй. 
1994 азы 27 мартъи 

Æртæ лымæны ис мæнæн, 
Нæ сæ фауын фыдуындæй. 
Æртæ налатæн нæй тæрæн 
Мæ цард æмæ мæ фынтæй. 
Уырны мæ, уарзынц мæ æгæр, 
Кæм и зæххыл хуыздæртæ! 
Фæлæ хæзгулæй дæр кæддæр 
Фæсæлæт вæййы зæрдæ. 
Мæ лæмæгъ базыдтой - фæлмæн 
Рæвдауынц мæн дзæбæхæй. 
Уæддæр мæ рухс уарзонæй мæн 
Цæмæн кæнынц æнæ хай? 
Æрбадт мæ нывæрзæны Маст, 
Мæ разы кафы Катай, 
Æнкъард мæ дæлфæдтæй ыскаст, 
Фæсур сæ, цу, дæ уатæй! 
Сæ бынæй ацъелф ласын æз, 
Уæддæр мæ тагъд ыссарынц. 
Нæ арын гаццатæн фæрæз, 
Зæлдаг дзылар мыл дарынц. 
1996 аз 

ДУР 
Хуры буц хъæбул - уæларвæй 
Рахаудтæн зынгæй. 
Кодтон зæххы риуыл тарфæй 
Мин азты фынæй. 
Иу хатт мæн хъæддаг лæг систа, 
Сагыл фехста мæн. 
Кодтат уæд мæ тыхыл дистæ, 
Хотых уын уыдтæн. 
Цавтат сау арцæй мæ зæрдæ, 
Калди дзы цæхæр. 
Хъалæй систат уæд уæ сæртæ 
Стъалытæй уæлдæр. 
Зæхх уын арвæй уæд фæхицæн, 
Сæвзæрд уын хъысмæт. 
Аразут мæнæй уæхицæн 
Аргъуан æмæ скъæт. 
Мур нæ ауæрдут цъæх дурыл, 
Даут мæн цыртæн... 
Курын иунæг хатыр: хурыл 
Макуы фехсут мæн. 
1999 азы 25 декабрь 

* * * 
Цард мæнæй æнæвгъау хъазы, - уæд цы кæнон? 
Ис æрдуйæ хид мæ разы,- уæд цы кæнон? 
Булæмæргъ, фæбæллын уалдзæг æз дæ зардмæ, 
Фæлæ сынт мæ сæрмæ уасы, - уæд цы кæнон? 
Æз цæф дæн, уынын сырх фæткъуы, фæлæ къалиу 
Кæд мæнмæ æппын нæ тасы, - уæд цы кæнон? 
Уарзт уæййаг у, зонд æххуырсты бацыд мулкмæ, 
Маст мæнæн мæ хурх æлвасы, - уæд цы кæнон? 
Зæрдæ басыгъд, фæлæ сау рæсугъд мæ разы 
Кæд йæ тама-дзыкку фасы, - уæд цы кæнон? 
Сахъ цæргæс, тæхыс уæлæрвты ды хæдбарæй, 
Мæн мæрдырохы дон ласы, - уæд цы кæнон? 
Мæн фæнды цæуын Æрфæныл, фæлæ талынг 
Мигъ мæ цæстытыл ныхасы, - уæд цы кæнон? 
1993 азы 25 ноябрь 
Джыккайты Шамил 
129 

Æрбацыд саувадыг ныллæг, 
Тæдзы мæ тæрныхыл тæдзынæг. 
Тыхстæй тыхст митæ кæны лæг, 
Нæ кæсы алцæмæ æдзынæг. 
Хъысмæт фæлвары мæн, цæмæй 
Тыхуард мæ донгуырæн ызмæнта, 
Цæмæй мæ хуры раз цæфтæй 
Фыдгулмæ раздахон мæ уæнтæ. 
Зæрин мæй рухс таугæ цæуæд, 
Уæддæр æрмынæг уыдзæн бонмæ. 
Мæ хæрзтæ нæ, фæлæ мын уæд 
Мæ хъæнтæ ’рхæсдзыстут тæрхонмæ. 
Сымахæй рох уыдзæн мæ уарзт, 
Тæрхон тæраз-барæн нæ зоны. 
Мæ удæн иу рæдыд дæр барст 
Нæ уыдзæн ам æмæ зындоны. 
Цæуы Мидасы тæрхон ныр, 
Фыд-зæрдæ равдисдзæн йæ дзыгъуыр. 
Кæны мæ фæлдыст бæх мыр-мыр, 
Фæзынди хæхты сæр дыдзы хур. 
1996 азы 14 январь 

Мæнмæ зынтæ нæ зынынц зын, 
Нæу исбоныл мæ катай. 
Фæлтæрд дæн æз, фæлæ тæрсын 
Мæгуыр æмæ æгадæй. 
Пехуымпар фестæд лæг, уæддæр 
Æгад уыдзæн мæгуырæй. 
Æдзытæй сау лæг дæр йæ сæр 
Фысау хæсдзæн гуыбырæй. 
Хæрзконд дæ, хорз æмæ сæрæн, 
Фæлæ дæм нæй сызгъæрин,- 
Уæд демæ уарзт æмæ лымæн 
Нæ уыдзысты æмдзæрин. 
Цагъарæн алкæддæр куыдзæй 
Вæййы йæ намыс къаддæр; 
Бынтæ кæмæн нæй, уымæн нæй 
Сæрибар æмæ кад дæр. 
Мæнмæ зынтæ нæ кæсынц зын, 
Хæзнатыл нæу мæ катай; 
Хъочах лæууын, фæлæ тæрсын 
Мæгуыр æмæ æгадæй. 
1998 аз 

* # /V 
Нæ кæнын æз Хуыцауæн дæр козбау, 
Мæнг ныхæстæ мæхицæн дæр нæ барын. 
Нæ истон - ницы! - хæс кæнæ æфстау, 
Æз доны къус дæр адæмæй нæ дарын. 
Нæ бадтæн æз уæ куывды дæр лæвар, 
Нæртон зиуы нæ ауæрстон мæ удыл. 
Мæнæн мæ бæстæ не скодта хæдзар, 
Мæлхъы сис мын нæ ныссагъта мæ худыл. 
Æххуырст нæ дæн - нæ уын кæнын лæггад, 
Нæ уын аразын хъазæнхъул мæ цардæй. 
Йæхицæн уадзæд алчидæр йæ кад, 
Æз Кадæн дæр нæ судзын буд мæ зардæй. 
1995 азы 28 январь 

Мæнæн хъыг уыдзæн æви цин, 
Хур уый тыххæй нæ кæсы. 
Гæнæн куы уаид, уæд фæзмин 
Домбай кæнæ цæргæсы. 
Дымгæ мæ бархъомысæй нæу, 
Фæнды йæ - æмæ хъазы; 
Æрдзимæ чи кæны быцæу, 
Æрлæууæд уый йæ разы. 
Цæуы æмæ цæудзæни хæст, 
Йæ куыст, йæ хъуыддаг - халын. 
Йæ ныхмæ циу мæ бон? - æрмæст 
Мæ цæстысыг ызгъалын. 
Æрзад бæрзонд айнæгыл тæрс, 
Ызнон æй арв æрцавта. 
Цæй тыххæй? - ацу ’мæ йæ фæрс, 
Æрдзæхст æй ласта афтæ. 
Мæ зæрдæйæ æфтауын фарк 
Нæ адæмæн цырагъæн, 
Кæнынц мын ронгыл уыдон марг, 
Мæ сауындзынæн - рагъæн. 
Цы уыдзæн дауджытæн æхцон, 
Уый хæйрæг дæр нæ зоны, 
Уæддæр мæ хæрзтыл æз фæсмон 
Нæ кæндзынæн зындоны. 
1995 азы 3 январь 
133 

ФАДАТ 
Зæххыл лæг уæвынæн, бæгуыдæр, 
Хъæуы бындур æмæ гæнæн. 
Хæзнадон нæ, фæлæ быркуы дæр 
Нæ баззад скифæгтæй мæнæн. 
Цæмæй уон хъал æмæ сæрыстыр? 
Цы хур мын срухс кæна мæ зонд? 
Фæтæг гыццыл хъæуы нæ сыстыр, 
Нæ рæзы ехсыхъæд бæрзонд. 
Нæ тырысайы бын бæгъатыр 
Нæ тæры денджызты нæ нау. 
Нæ бæстæ - саджы цармæй цатыр, 
Уæддæр ыл чи нæ кæны дау! 
Нæ номыл дзыллæты æмбырдты 
Нæ хъуысы Иры гимн хъæрæй... 
Уæдæ цы бæркад уа мæ дзырдты? 
Уæдæ цы аргъуц уа мæнæй? 
Хъæцын, гыццыл бæстæ, мæ рыстыл, 
Сæттын мæ къуыхцытыл æргом: 
Мæ куыст дæ не скодта сæрыстыр, 
Мæ зондæй не срухсдæр дæ ном. 
1994 азы 25 февралъ 
134 

Æнусы кæрон нал вæййы поэттæ, 
Пырх мæсыгау æрныллæг вæййы лæг. 
Ныррахæн дуг: сæдæ азы цы федта, 
Уым нал æвзары мæнг æмæ æцæг. 
Кæсы йæ цардмæ карз æнус фæлладæй, 
Йæ зонды къæбиц равдæлон бынтон. 
Сæрыстыр нал у намыс æмæ кадæй, 
Бæрзонд фæндтæй ма баззади сыгъдон. 
Зæронд бæласыл хорз дыргътæ нæ зайы, 
Хъуына æмæ йыл зокъо хæцы уæд. 
Фæллад зæрдæ уæлмонц куыстмæ нæ райы, 
Вæййы ма уæд аслам цинтыл йæ мæт. 
Нæ уынæм мах нæртон ыстæр нæ фынты, 
Нæ дзырд хæрамыл не ’ндзары цъæх арт, 
Хæрæм зыдæй нæ фыдæлтæн сæ бынтæ, 
Тæбæгъæн дарæм дзаг фынгыл нæ уарт. 
Цæуæм тыхы бын уацайрæгтау цадæг, 
Цыбыр кæнæм æнцой сымæры цард. 
Нæ хъæуынц мах нæргæ сгуыхт æмæ кадæг, 
Нæ хъуысы дардмæ базары нæ зард. 
1998 аз 

•к "к *>’с 
Мит хæмпусæй уары, 
Сау зæхх дзы ысурс. 
Тар зæрдæтæ тары 
Срухс кодта Цыппурс. 
Урс пæлæзы бæстæ 
Сабыр у, сыгъдæг. 
Сахарæн йæ хъæстæ 
Нал уадзы фæздæг. 
Галуантæ - æвзистæй, 
Рудзгуыты - цæхæр. 
Зæдбадæнмæ систой 
Урс фынтæ мæн дæр. 
1998 азы январь 

Ис алкæмæн дæр амондæй йæ хай. 
Дæуæн цæуы хæрзгæнæгау дæ разæй, 
Цæрыс гæнахы буц æмæ æдасæй, 
Ыссарыс ды сыгъд быдыры дæр цъай. 
Æз дæр нæ дæн мæ хъысмæтыл тæргай. 
Фæци мæ хай зындоны цард æгасæй, 
Мæ уаргъ у уый... Мæ сыгъдæг уд, фæраз æй, 
Дæ удхæртты дæ рухс нысаныл рай. 
Æз доны къус дæр не ссарын æгуыстæй, 
Зымæг мын мит нæ рантысдзæн лæгæй, 
Мæ уарзт дæр гуыры сау зынты фыдрыстæй. 
Уæддæр зæххыл мæнæй фæрныгдæр нæй, 
Нæ уыны мæн мæ сау ызнаг зынгхуыстæй, 
Æз цинтæ исын базыдтон хъыгтæй. 
1991 азы 1 август 

ДАУДЖЫТЫ ХЪАСТ 
Мсе фыды æмбисæпдтæй 
Азæр хур нæ тавы Уазы, 
Бафтыд иры зæдтыл мæт. 
Нæй бæзнаг фынгтæ сæ разы, 
Не сты буд тæфæй сæлæт. 
Дауджытæ æрхуымæй бадынц, 
Нæй сæ сагъæстæн кæрон. 
Хъæлдзæгæй нæ цæгъды уадындз 
Абон рухс дзуæрттæн нæртон. 
Ныр цы рахæссой уынаффæ? 
Гæр, кæдмæ дардзысты ком? 
Адæм Нафы бон дæр, Нафы, 
Зæдтæн нал арынц сæ ном. 
Уæд сæ номдзыдтæ тыгуырæй 
Арвмæ хъастхæссæг цæуынц. 
Уым Хуыцауы раз гуыбырæй 
Ныр мæгуыргурау лæууынц. 
«О нæ Фыд, æркæс нæм: адæм 
Махæн нал фæлгъауынц кад. 
Рохæй Уазы ихтыл бадæм, 
Нал ис марзт фынгтыл бæркад. 
Уастырджи, гъе уый - сæ бардуаг, 
Уымæн - куывд æмæ æгъдау. 
Афтæ стынг зæххыл мæнгард уаг, 
Сæфтæн нал ыстæм æвгъау...» 
Уæд Хуыцау зæгъы тызмæгæй: 
«Уый цæуылнæ уынын ам? 
Акæс-ма, кæны æцæгæй 
Кæнæ хин, кæнæ хæрам...». 
138 

Зæдтæ акуывтой сæ сæртæй, 
Цъус фæрухсдæр и сæ уынд. 
Фæлæ уыцы сахат кæртæй 
Уатмæ Лæгтыдзуар фæзынд. 
Уыд йæ урс пæлæз рыгамæст, 
Хъазыд рухс цæсгомыл цин... 
Ныр йæ уд уыдзæн хъыгасæст, 
Хурмæ рахаудзæн йæ хин. 
Кæс, Хуыцау хъызы, фæмæсты: 
«Ам дæумæ уыди нæ каст, 
Ды кæм хæтыдтæ, цы бæсты? - 
Зæгъ æргомæй æмæ раст!» 
Дзуры: «Раивылд Тæгæрдон, 
Систа конд хъугомы хуым, 
Иу мæгуыр æд бæх, æд уæрдон 
Сæфтис иувæрсыджы уым. 
Рæвдз æрфистæг дæн мæ бæхæй, - 
Æз сæ дæлвæрсты цыдтæн; 
Рахызт хауæнтыл дзæбæхæй, 
Ныр йæ бинонты хынцдзæн». 
Каст Хуыцау йæ зæдтæм сахæй, 
Каст, æгъатыр уыд йæ хуыз... 
«Цæй,- фæрсы,- лæгæн сымахæй 
Афтæ чи кæны æххуыс?» 
«Афтæ ничи,- загътой зæдтæ,- 
Уый сыгъдæг дзуары куыст нæу». 
«Зæд йæ ракæндыл куы сæтта, 
Уæд цæуыл кæны быцæу? 
Нæй æфсон уæ хъаст, уæ дисæн,- 
Бахулт хъæллзæгæй Хуьшау.- 
Чи у адæмæн цæдисон, 
Уымæн - кад æмæ æгъдау!» 
1971 аз 
139 

УЫЗЫН 
Мæ фыды æмбиссепдтæй 
Кæддæр æлдармæ хъанæй 
Лæппынæг уызын цард. 
Цы хъаст кæна йæ ранæй,- 
Нæ дзы зыдта хъыгдард. 
Хуыссыди базтыл уаты, 
Йæ хæрд - мыд æмæ царв. 
Йæ азты цыд нæ хаты, 
Нæ йыл хъызы цъæх арв. 
Сæ кæрты иу бон хъазы, 
Æмцегтæ йæм кæсынц. 
Æрбадымдта,- йæ разы 
Æрхауд бындзыгæй сындз. 
Фæтарсти хъан йæ уындæй, 
Фæстагмæ йæм æркаст. 
Ныххудт, цыма фыдфынтæй 
Æрыхъал ис æваст. 
Кæны тыхстæй хъуыргъуындæг... 
Цы уа, цымæ, йæ зын? 
Æрцагуырдта йæ сынтæг, 
Æруатон ис уызын. 
Уæздан æлдар йæ хъаны - 
«Цы дыл æрцыд?» - фæрсы. 
«Мæлын, мæлын фыд раны!» - 
Йæ буц уазæг хъæрзы. 
Дзырдта йæ сæнтты уызын: 
«Мæ цæрæнуат - зæппадз. 
Мæхи хæдзар, дæу мысын, 
Дæ рухс мын у æвдадз...». 

Йæ хъæрзынмæ, йæ хъæрмæ 
Ныддис кæны æлдар: 
«Мæ галуанæй хуыздæр ма 
Кæм ис, цымæ, хæдзар?.. 
Фæцу, мæ хæлар, - загъта, - 
Дзæбæх мын уæд дæ уд... 
Мæ дæлдæртæ, сымах та 
Йæ фæд-йæ фæд цæут... 
Цæмæй райста сæры низ? 
Кæдæм сафы йæ сæр? 
Зæгъут-иу мын, кæм ын ис 
Мæ хæдзарæй хуыздæр...». 
Цæуы, цæуы нæ бæлццон, 
Тыгъд быдыртæ - уырыд, 
Ныххус, мæгуыр, йæ хæлцон, 
Уæддæр бырыд, бырыд. 
Кæсы, йæ разы тæрфы 
Сындзы къутæр - бæгънæг... 
Йæ цæссыгтæ æрсæрфы, 
Æркувы йын ныллæг. 
«Мæхи хæдзар, - фæзæгъы, -¦ 
Дæуæй адджындæр нæй! 
Фыды уæзæгмæ здæхы 
Хъæбулы уд Мæрдтæй...» 
1998 аз 
141 

ФÆЗЗЫГОН ДВДИНÆГ 
Фæззыгон дидинæг, æвзонгæй 
Фæзындтæ уæлвæзты. Кæсыс 
Æдæрсгæ тар кæмттыл уæлвонгæй, 
Мыды тæф уæлдæфы хæссыс. 
Æрхуымæй тулдзы фист лæзæры, 
Сыфгæрдæг тæрфы дæр фæбур. 
Æрхæндæг æрхытæй æвзæры, 
Нæ тавы бонрæфты дæр хур. 
Ды та æрвыг æмæ сæнт цъæхæй 
Æрттивыс рагъсæртыл дзæбæх... 
Зæгъ-ма, цы схаста дæу дæлдзæхæй, 
Цы тых уыд - уарзт æви фыдæх? 
Фæсрагъæй уазал мигъ æрхъуызы, 
Тæхынц фæстаг цæргæстæ дард. 
Æрмæст, æрвдидинæг, дæ хуызы 
Нæ ивынц уалдзæг æмæ цард. 
Æвзыгъдæй дарыс цъæх. Дæ разы 
Æргъæвстæй баруади кæндыс. 
Дæ сыфты арвы цæхæр хъазы, 
Æвзыд æрдз цардæнгæс кæныс. 
1995 азы 24 сентябрь 
142 

НОМАРÆН 
Телестих 
Дæ уарзт мын ног уалдзæг æрхаста, 
Цæрын уæлмонц сагъæстæй æз. 
Цы сты хъыгтæ кæнæ фыдазтæ? 
Дæ узæлд - амондæн фæрæз. 
Фæззыгон хур бонау æхцон дæ, 
Йæ хъармæй базыдтон рæвдыд. 
Мæныл бæллиццаг хорз æрцыд,- 
Ды мын ысрухс кодтай мæ бонтæ. 
Æз нал дæн сагъæстæй уырыд, 
Дæ цуры нал мысын æрвонты, 
Мах иумæ - кард æмæ кæрддзæм, 
Зæххыл кæмæн байгом дæ зæрдæ, 
Уый цинтæй ихыл дæр цæрдзæн. 
Куы хæссой мæн уæлæрвтæм зæдтæ, 
Уæддæр ма кувдзынæн дæуæн. 
1991 азы октябрь 
143 

ДÆНОМ 
Уахъæз Уазы къуыппыл хъазы,- 
Багъæц, ахсын дæ - фæлæуу!.. 
Ныр фынддæс æмæ дæс азы 
Уарзын зæды хуызы дæу. 
Ис æртæ зæлæй зæринон 
Уаз ном - ирд æмæ æрвон. 
Зæлгæ азæлы мæ цинæн 
Уый мæ зæрдæйы æхцон. 
Ой, цæй разы дæн хъысмæтæй, 
Ныр мæ разы нæй гæрæн! 
Тагъд Аза-бæлас дзæнæтæй 
Æз æрхæсдзынæн дæуæн. 
Рауай Ног Азау мæ размæ, 
Айс мæ уаз лæвар цытæн,- 
Хурау уымæй азæй азмæ 
Махæн фарны рухс кæлдзæн... 
Уахъæз, Уазы цъуппыл ма хъаз, - 
Ма уадз арты судзын мæн... 
Уарзт кæндзæн мæ удæн ахъаз, 
Уарзон - хин æмæ кæлæн. 
1997 аз, Ногбоны ’хсæв 

* * * 
Сих нæ дæн - нæ хъæуы гамхуд мæн, 
Рацæуы мыл комдзæуæг мæ зæрдæ. 
Нæй æмбæхсæн хус хъæмпы зынгæн, 
Дон кæлдзæни ауæзтæн йæ сæрты. 
Скодтон æз зæххон уарзтæй мæ дин, 
Байстон калмæн урс фæрдыг йæ комæй. 
Ис мæнæн нæртон лæгау æхсин, 
Уарзын уый уæлмонц æмæ æргомæй. 
Уæд кæйдæр - нæ йæ кæнын нымæр, 
Адæм нын хæссынц нæ амонд дисæн. 
Судзæнт мæн сындзын арты, уæддæр 
Уарзтыл æз нæ бакæнин æвдисæн. 
Хуры скастæй хи бахизæн нæй, 
Ме ’хсин у зæрин хурæй рæсугъддæр; 
Уый цæрæд рæсугъд æмæ фæрнæй, 
Æз йæ Рухсæн кувдзынæн æдзухдæр. 
1993 азы 1 июль 

РУХСТÆРИГЪÆД 
Зæгъыс мын: «Судздзынæ зындоны, - 
Уыдис дын уарзæттæ дзæвгар...». 
Хуыцау хатыр кæнын нæ зоны, 
Ды-иу мын ацы лаз ныббар. 
Нæ цæуын дзуары бынмæ тарстæй, 
Мæ фæдыл ничи фехсы дур... 
Зæгъæд-ма, чи стыхсти мæ уарзтæй? 
Мæ цинтæй чи фæкæны змур? 
Чысыл нæ уыдысты нымæцæй, 
Вæййы нæртон зæрдæ рæдау. 
Чызгæй, чьшдзæй зæгъай, идæдзæй,- 
Мæ цард кæмæн кæнон æвгъау? 
Кæддæр мын басастæ: «Йæ тарфæй 
Дæ фæрцы райхъал и мæ уарзт». 
Кæд афтæ у, мæнæн уæд арвæй 
Уыдзæн мæ рухс тæригъæд барст. 
Кæд ис рæстад, уæд мын цъæх нæууыл 
Уыдзæн æнусон цард æхцон... 
Æниу, цы хур федтон уæлæуыл, 
Быхсдзынæн уый рухсæй зындон. 
1994 азы 11 декабрь 
146 

Хъысмæт хæрзуды лымæн нæу, 
Йæ нывыл ничи скæрды цауты. 
Фæлвары царды тæрхон дæу, 
Цæуыс, æнафон идæдз, сауты. 
Æрзылди саувадыг дæрдтыл, 
Фæззыгон арвы тыгъд ныггæмттæ. 
Дæ цæссыг ног цыртыл æртылд, 
Кæныс йæ уæлмæрдыл дæлгæмттæ. 
Хæссыс дæ цæстыты йæ хуыз, 
Нындзыг дæ удрæбын йæ хъомыс. 
Æртыхсти сау дуртыл рæхыс, 
Йæ зылдæй рахонын нæ комыс. 
Дæ хъуырыл хастай ды æгънæг,- 
Уый сау бон сау ингæнмæ рахауд... 
Дæ зæрдæ - зæдбадæн, сыгъдæг, 
Ды рухс дæ сауты дæр цырагъау. 
Æз кувын хинымæр дæуæн, 
Фæзынæд амонды хур тары... 
Фæлæ кæуыс - æмæ фæлмæн 
Мæ удыл уазал къæвда уары. 
1997 азы 21 октябрь 

ÆРВЫСТÆГ 
Дæ цæгатæн сæ хуымы 
Кæдмæ тоныс хъæдур? 
Æнæ дæу ам мæ къуымы 
Мæныл нæ кæсы хур. 
Дæ мадæй æз цы дарын,- 
Кæдмæ быхсон, кæдмæ? 
Уæд та куы ’рцæуид уарын, 
Уæд рацæуис хъæмæ. 
Æнтæф у хур бон. Пыхсы 
Фæлмæн аууон - дæуæн. 
Цы уддзæф дыл æртыхсы 
Æхсызгон,- уый æз дæн. 
Дæ ныхыл маргъ йæ сисæй 
Куы асæрфы æртах, 
Уæд зон: дæумæ фæдисæй 
Мæ хурон уд æртахт. 
Мæ зæрдæ демæ дзуры, 
Мæ сæнтты дæм тæхын... 
Дæ дзæбæх мад мæ хуры 
Кæд рарвитдзæн æд хуын? 
Хæдæгай, ам мæ фæдыл 
Цыдæр чызг бафтыд ныр. 
Кæм лæууын æз йæ фæндыл! 
Мæ къæсæрыл - гуыдыр. 
Кæм ис дæуæй рæсугъддæр! 
Нæ мыл хæцы хуыссæг... 
Дзæгъæл дыргъмæ æдзухдæр 
Æмхиц вæййы хуыснæг... 
1995 аз 

САУПАНТЕРÆ 
К.А. 
Тæхы цæхæр уады хъис тары, 
Нындзыг ис ихæнризæй хъæд... 
Дæ фæкаст арвы цæфау мары, 
Фæранк дæр амбæрзы йæ фæд. 
Цæуыс нæ зæрдæтыл æдзæмæй, 
Æвæрыс арт-дзæмбы фæлмæн, 
Уæддæр сыл тугвæдтæ æрхæмæй 
Ныууадзыс цин æмæ рыстæн. 
Уынын дæ, сау налат! - цæхæр дæ, 
Хæссы мæм уады хъис цъæх арт... 
Цæй, бавзар!.. Фидар у мæ зæрдæ, 
Цыргъ æмæ уазал у мæ кард. 
1993 азы 1 октябрь 
149 

Дзурын æз: цæй бирæ уарзын дæу! 
Ды зæгъыс: дæ гæды мыст æрцахсæд. 
Дзурын æз: фæцæуын дæм, фæлæуу! 
Ды зæгъыс: дæ развæндаг уал ахсæд. 
Дзурын æз: мæ зæрдæ уадзы арт. 
Ды зæгъыс: рæхджы уыдзæн тæрккъæвда. 
Дзурын æз: цæмæн мæ лидзыс дард? 
Ды зæгъыс: сæрæн-иу чызг ыскъæфта. 
Дзурын æз: æгъатыр дæ æгæр. 
Ды зæгъыс: зынтонæн у сырхмæтæг. 
Дзурын æз: куыд фервæзон уæддæр? 
Ды зæгъыс: дæ хъару ’мæ дæхæдæг! 
1995 азы 25 мартьи 
150 

ФÆЗЗЫГОН БÆЛАС 
д.з. 
Æркаст мæм рагъæй хур, 
Рæвдауы мæн йæ тынтæй. 
Уынын, мæ сыфтæр - бур, 
Æз нал дæн хъал мæ фынтæй. 
Ды калыс ныр тæмæн, 
Цы ис рæсугъддæр артæй! 
Нæ астæу хох - гæрæн, 
Уæддæр мæ судзыс дардæй. 
Мæ фæлтæрд зæнг нæ саст 
Тызмæг æрдзæн йæ тыхтæй. 
Тæссагдæр у дæ хъазт 
Æрвдзæф æмæ тымыгътæй. 
Æвгъау дæн æз сыгъдæн, 
Ныууадз, мæ хур, дæ хинтæ! 
Бæлас æмæ зынгæн 
Нæ иу кæнынц сæ цинтæ. 
1998 азы 31 май 

* * * 
Уахъæз изæрмилты хъазы, 
Ризы йæ узæлдæй хъæз... 
Судзы хæрзконд буар мæ разы, 
Ног цыхтау - урс æмæ лæгъз. 
Сабыр цад бафынæй тарфæй, 
Уайсады махмæ хæрис... 
Ехх, æмæ стъалытæ арвæй 
Ахсæв цырæгътау æрис! 
Бафснай сæ райсоммæ лагъзы, 
Науæд нæм дисæй кæсынц... 
Зæрдæ дæ алы змæлд ахсы, 
Цинтæ мæ артмæ хæссынц. 
Арфæй æхцон улæфт хъуысы,- 
Адджын, фæлмæн æмæ хъарм... 
Рог фынау амонд æрхъуызы, 
Арв нæм æрдары йæ арм. 
Бонвæрнон атахт нæ сæрты, 
Калы сæуæхсид тæмæн... 
О Æхсин, рухс у мæ зæрдæ, 
Уаз дзырдтæй кувын дæуæн. 
1990 азы 30 сентябрь 
152 

РÆСТÆВЗАРÆН 
% I 
I ? 

ФÆДЗÆХСТ 
Мæ Дзырд, цæуыс тæссаг балцы хæстонæй, 
Хъæудзæн дæ тохы ныфс æмæ æхсар. 
Церечы згъæр дыл нæй, фæлæ нæртонæй 
Уæддæр дæ хъару сау тыхтыл æвзар. 
Нæ дын тæрсын æргом хæсты фыдгултæй, 
Сæ хотых сын дæ ныхыдзуар сæтдзæн. 
Дæхи сæ хиз - æмбулдзысты дæ хъултæй, 
Сæ чындз дын сау марг нуазæны дæтдзæн. 
Фæлтæрд ысты фæдфæливæнты, ахуыр, 
Сæ уарт - æхца, сæ марæн кард - гæртам; 
Цæудзæн дæ размæ урс дарæсы хахуыр, 
Хъуыздзæн дæ фæстæ гамхуды хæрам; 
Хъæудзæн дæ схонау арт цæгъдын дæ удæй, - 
Фæдæлдзæх вæййы уаз рухсæй фыдæх. 
Куы сафой даутæ Иры дзыхъхъ æнудæй, 
Уæд сатæг кæн сæууон æртæхæй зæхх. 
Хæрам тымыгътæ а бæстыл куы хъызой, 
Уæд-иу æй тавæд рухс хурау дæ хъарм. 
Уыдзынæ ды Рæстдзинадæн сæрхъызой, 
Фыдрынæй бахиз Уарзт æмæ Æфсарм. 
2005 аз 

ШЕГРЕН 
Цымæ цы хъуыстай рагбонты дæ мадæй, 
Цы фæдзæхстой фæрныг адæм дæуæн?.. 
Уæздан æмæ куырыхон лæг! Фыртæн 
Æрцыдтæ ды мæгуыр бæстæм Цæгатæй. 
Æмбæрстай ды нæ уды тых, нæ катай, 
Зыдтай, кæм баззад арты хос зынгæн... 
Æмæ йæ ссыгътай ныфс æмæ цытæн 
Нæ фарн, нæ мæт, нæ зæрдæты бæркадæй. 
Уæд ног ысдзырдтой скифтæ æмæ нарт, 
Рæдау ныл хур ыскаст æмæ йæ тынты 
Ыссардтам мах нæ фæндыр æмæ кард. 
Мах федтам уæд нæ фыдæлтæн сæ бынтæ, 
Сæ дзырд ысси нæ рухс амонд, нæ цард, 
Æмæ дзы састам фæндæгтыл нæ зынтæ. 
1972 азы 9 апрель 
155 

СЕКЪА 
Уыдис нывгондæй Арвыком мæ фæндаг: 
Мæ бæллицты уæрæх арвыл цыдтæн, 
Фæлæ Дайраны нарæгау мæнæн 
Уыдис мæ цард уынгæг æмæ æрхæндæг. 
Æхсæрдзæн фесты сау къæйтыл пырхæндæг, 
Уæддæр йæхицæн агуры цæуæн. 
Æз дæр æхсæв мынæг артау сыгъдтæн, 
Уынут йæ рухсы дзуарыхъæд - æгæндæг. 
Нæ уыд зæххыл мæ уаз фæндтæн фæрæз, 
Фыды уæзæг тыгъдызæйтæй лæзæрди. 
Мæ уæлæ хастон сауджыны пæлæз, 
Мæ риуы сыгъд Амыраны зынг зæрдæ. 
Ныр уын хæссын фыдæлты таурæгъ æз, 
Æхцон уын уæнт йæ хъыг æмæ йæ зæлтæ. 
1980 азы 9 август 
156 

ЕЛБЫЗДЫХЬО 
Хæрзгæнæг хорз йæ афоныл нæ ары. 
Уыди дæ фæндаг сыгъд æмæ уырыд. 
Мах тар æхсæвы зонды цырагъ хъуыд, 
Ды нын ыссыгътай Ног боны арт тары. 
Нæ бон нæ уыд уæлмонц ныхас æмбарын. 
Пехуымпарæн цæмæй ыскæнæм цыт? 
Дæ уды рухс æгæр куырыхон уыд, 
Æмæ дын уый нæ лæмæгъ зонд нæ бары. 
Уыдтæ нæ дзырды сау æрмадзы куырд: 
Æндон мыртæй, Амраны туг-цæссыгæй 
Æхсыстай ды дæ хъуыды æмæ дзырд... 
Циу кады нысан дур æмæ æлыгæй? 
Дæуæн уыдзæн ирон зæрдæйы цырт - 
Нæртон удæвдз дæ куырдадзы фæтыгæй. 
1971 азы 17 мартъи 
157 

ИЛАСÆРНИГОН 
Харбшией щеугсейæ 
Кæйдæр зæххыл мæ бонты арв ныттар. 
Мæ фæндаг даргъ у, саст арынг - мæ разы. 
Лæууы мæ цард тæрхондоны тæразыл, 
Уæддæр фæллад уд агуры хæдзар. 
Мæ Ир, дæ дзырд мын арвæй уыд лæвар, 
Æз дзы цæрын зындоны дæр фæразын. 
Нæ хъæуы мæн дæ фыртты куывды нуазæн, 
Æрмæст мын ды мæ цæугæ цард ныббар. 
Ыстыдта уад мæллæг æвзар дæ хуымæй, 
Уый нал ысуагъта хуры хъарммæ тау; 
Уæддæр фæстæмæ нал кæсын æрхуымæй, 
Нæ цагътон æз мæ уды арт æфстау... 
Мæ цæсгомыл цы рыг фæбадти, уымæй 
Мæ рох уæлмæрдыл рацæудзæн обау... 
1977 азы 3 сентябрь. Хъырым 

цоцко 
Фæкæнынц æй, йæ хус цæнгтыл - рæхыстæ. 
Сæрак пæлæзты - сау лæгмартæ - сонт. 
Уый Уастырджийау - урс æмæ бæрзонд, 
Йæ хуызы æрдз йæ курдиат æвдыста. 
Йæ зæрдæ арфæй зæххы хъæрзын хъуыста, 
Уыд арвы цъæхыл сау сындзæй æмбонд. 
Вæййы куырыхон залымæн нывонд, - 
Уый Дантейау уынгæг хъоргъмæ ныххызти. 
Йæ разы сау арт урс чингуытæй сыгъд, 
Уыдысты къултыл иры хæрзтæ тыгъд, 
Сæ разы лæг сæргуыбырæй æрлæууы. 
Йæ урс боцъотыл сау цæссыг æрлæст, 
Фæстаг хатт мæрдтыл ахæссы йæ цæст 
Æмæ ныхъхъæрзы: «Иры фарн фæцæуы». 
1981 азы ноябрь 
159 

гано 
Кæм уыд мæрдуат, уым рухс музыкæ зæлы, 
Мæ конд мелоди сабитæ цæгъдынц, 
Бынæй та мæрдтæ хъизæмар кæнынц, 
Сæ хъæрæй арвы сау цæссыг ызгъæлы. 
Æрвон зæлтæй мæрдон зæппадз нæ хæлы, 
Æдзæрæгæй æрзад нæ кæрты сындз. 
Нæ хъыгтæ сты æддæг-мидæг, æлхынцъ, 
Нæ гæнах ныл æртагъд æмæ æркæлы. 
Фыды уæзæгыл нал баззади лæг, 
Мæ Иры хъыгтыл чи скæндзæни хъарæг? - 
Нæ хъуыр - æхгæд, нæ хъарутæ - куынæг... 
Ныр хъуысы ам изæрмилты мæ зарæг, 
Æрхъуызы йæм æрхуым зæронд сындæг 
Æмæ йæм хъусы сусæгæй - мæ марæг. 
1979 азы апрель 
160 

ÆМБÆСТАГ 
Мæ цард - рæстдзинадау хуымæтæг, 
Цæссыгау - ирд æмæ рæсуг. 
Уыди нæ бæсты фарн мæ фæтæг, 
Мæ ныв мын сарæзта нæ дуг. 
Цæуы æртæ дзырды мæ кадæг: 
Хуымгæнæг, аразæг, хæстон; 
Æз сæ мæ уды рухсæй цадæг 
Цыртау нæ рæстæгыл фыстон. 
1977 азы 29 ноябрь 
6 Джыккайты Шамнл 
161 

ИРЫХЬАСТ 
Цавæр дæ, Хуыцау цавæр? - 
Нæ мыл дарыс дæ арм. 
Мæлæтдзаг Иры бавæр, - 
Ыстигъынц мын мæ царм. 
Мæ зæрдæ - дих дыууæрдæм, 
Хæлæттаг у мæ бын... 
Цы мæрддаг дæ, - мæ хъæр дæм 
Куыннæ хъуысы æппын? 
1983 аз 
162 

ИЗÆРМИЛТЫ ДЗОМАГЬЫ УÆЗÆГЫЛ 
Уыд кувæндонау мин азты нæ уæзæг, 
Уыдысты хъæу йæ бæркадæй фæрныг. 
Сæ ном, сæ цытыл никуы абадт рыг, 
Мæныл та ныр æдзæрæг ран æрфæззæг. 
Уынын пырхæй изæрмилты нæ мæсыг, 
Кæны æнуд уаст топпæхсæнæй уыг. 
Лæууын æнцад, мæрддзыгойау, уырдыг, 
Тæдзы тæвдæй æдзæм дуртыл мæ цæссыг. 
Æрæджы ам нæрæмон цард æхсыст, 
Ныр дзы кæнынц кæйдæр дзæгъæл фос ривæд... 
О, макуы уæд фыды уæзæг æлгъыст! 
Кæм дæ, кæм дæ, нæ цардагур фæсивæд? 
Мæ хъæрмæ азæр милдалынгтæй сыст, 
Дæ зардæй хъæу йæ мæрдон хуыз ысивæд! 
1986 азы август 
163 

МАДЫФÆДЗÆХСТ 
Мæ сонт хъæбул, дæ дард балцы цæуыс, 
Æмæ дæ æз Бæсты фарныл фæдзæхсын. 
Нæ зæххы уарзт дæ фæндаггаг фæуæд, 
Æмæ йæ макуы суæлдай кæн пайдайыл. 
Фæстаг тæрхонæй макуы ссар æмбæхсæн, 
Куы агурай уæздан нысан, уæд-иу 
Фыдгулы зæрдæ ма слæууæд дæ разы, 
Йæ цæстæнгас дын ма ракæнæд тых. 
1973 аз 
164 

ТОТРАДЗЫМАД 
Мæрдты зындоны мауал хъæрз, мæ дарæг... 
Дæ авд фырты дын ахаста фæдис... 
Сослан Албегæн сæфт æнхъæл уыдис, 
Фæлæ та разынд Алæгатæм барæг. 
Ныр байсысти мæ цæстыты мæ хъарæг, 
Кæнынц дæ фыртыл сæфты нартæ дис, 
Фæлæ сæ хинтæ семæ сты цæдис, 
Æмæ уыдзæн йæ кады фæндаг нарæг. 
Фæцæуы та мæ авдæнæй хæстон. 
Хæрам йæ разы сау цæмтæй ыскултæ; 
Бæргæ уыдзæн æргом хæсты æндон, 
Кæрæф нартæй уый сараздзæни хъултæ, 
Фæлæ чъылдыммæ бирæ у сæ бон, 
Æмæ йæхи мæ зæрдæ хойы къултыл. 
1977 азы 10 сентябрь. Хъырым 
165 

ИЛАТЫДЗЫБЫРТГ 
Мæсты дæн æз - нæ уын дæттын салам, 
Бæрзондылбадджытæ! Кæд уын куывтой 
Козбау, тæппуд, къуымых кæнæ мæлдзой, 
Уæд уыл æз та æфтаудзынæн хæрам. 
Сымах ыскодтат номы фарн аслам, 
Рæстдзинад - хъоды, зонды тых - сæргой... 
Тæдзы уæ хъуырмæ сау куыстæн йæ сой, 
Фæткæн нын баззад кувынæй гæртам. 
Дзæгъæлы дарынц бирæгътæ фысдзарм! 
Мæнмæ нывондаг урсдзых уæрыкк нæй, - 
Мæн Æрдз ыскодта мастисæг, цæмæй 
Уæ роны ма уа хилæгойтæн хъарм, 
Цæмæй æрцахсой бæрзæндтæ рæстæй 
Хъуыды, Æууæнк, Рæсугъд æмæ Æфсарм. 
1975 азы 1 август 
166 

НЫРЫ «УÆЗДÆТГÆН» 
Ниммæуагътæ, 
уæ кувдмæ дæр нæ цæун. 
Созыр 
Нæ уæ хонын, уæ хуындмæ дæр нæ цæуын, 
Нæ уарзын æз фæччыгъæдæн æгъдау. 
Мæнæй æнхъæлцау ницы стут, фæлтау 
Хынцут пайдайыл сих æмæ быдзæуы. 
Мæ мардмæ дæр-иу ма ’рцæут - уæ кæуын 
Нæ сисдзæни мæ сабитæн сæ сау. 
Уыдзæн уæ лæггад мæнг кæнæ æфстау, 
Мæн та æфстау дыккаг цард дæр нæ хъæуы. 
Зæрдæйæ - марг, дзыхы дзырдæй - рæдау. 
Вæййут парахат давæггаг бæркадæй, 
Æгъдау дæттуг лæгмарæн дæр лæгау. 
Æвдæлон у Къостайы зæхх уæ кадæй, 
Лæджы уд нæу бæсты фарнæн æвгъау, 
Сымах та барут Иры кад сыкъатæй. 
1976 аз 

Хæрзаг зæгъыс - ныууагътон æз мæ зарæг, 
Уæлмонц хъуыдытæ нал æндавынц мæн... 
Мæ сайд фæу! Æз ног балцмæ рæвдз дæн, 
Æууæрста дугъмæ хорз бæхы йæ барæг. 
Нырриз, ныхъхъæрз мæ карз хъæрæй, дзырдмарæг, 
Дæ цæстыты мæ ехсы цъыкк фыцдзæн!.. 
Мæ зарæг ам сæрибарæй цæрдзæн, - 
Кæйдæртау уымæй не скодтон мæ дарæг. 
Зæххыл нæ кæны арвы цæссыг сур... 
Фæхауд мæ бон мæ зæрдæйыл тæгæлтæ, 
Йæ цъæлты хъазынц талынг æмæ хур... 
Æрвон ысты мæ зарæгæн йæ зæлтæ... 
Ныффæлдæхæд мæ цæсты рухсыл дур, 
Уæддæр ысуадздзæн рухсы билцъ мæ зæрдæ... 
1977 азы 9 октябрь 
168 

т *» ««м**»*»*»*» ***в&ш4а**ьш ч»в»«ят> 
Æгъгъæд! Мæ ныхас нал быхсы æфхæрд, 
Мæ хъуыды нал у ссæст æмæ дæлдзиныг, 
Зæгъын æргом мæ хъыг æмæ мæ цинаг, 
Кæннод мæ фарсыл нал хæцы мæ хæрд. 
Цы уыд мæнæн æрдзы скондæй лæвæрд, 
Цы уыд мæ уды ’вæрæнты рæбинаг, 
Æз уыдонæй ыскæндзынæн мæ чиныг, 
Нæ уыдзæн уый хуыздзыд æмæ лæзæрд. 
Хуыцауæн дæр табу нæ кодтой Нартæ, 
Балсæджы цалх мыл ратулæд, уæддæр 
Зæххыл мæ удæн чи байсдзæн йæ бартæ? 
Сæрибар лæг, уæлæмæ сис дæ сæр, 
Куы судзой дæу нæ Иры знæгтæ арты, 
Уæд хъуысæд - «Ир уæлахиз уæд!» - дæ хъæр. 
1972 азы 28 август 
169 

Цæуын сындæг сæрыстырæй зæххыл. 
Кæсын æнцад нæ дунемæ æвронгæй, 
Æнæмæт бон нæ ацыди мæныл, 
Нæ райстон цардæй мисхал дæр æввонгæй. 
Æз амондджын дæн: уарзт æмæ куыстæй 
Мæхæдæг рухсыл амайын мæ амонд, 
Цы кæнын, - уый æхцон æмæ рæстæй, 
Цы кусын, - уый нæ фидæны сæраппонд. 
1980 азы 25 февраль 

>:1„к> *’ ’ 
БЕРДЗЕНАГ ЛÆППУЙЫ САГЬÆС 
Кæм хъазы æхсæрдзæнтæй ирд Ахелой, 
Уым къуылдымтыл зæлы æрхуым зарæг дардæй... 
Мæ Гыцци, дæхицæн нæ арыс æнцой, 
Кæсыс та нæ фæндагмæ азæр æнкъардæй. 
Дæ кæрдæнæй цæссыг æрсæрфыс сындæг, 
Ды мысыс дæ фырты, кæсыс æм æнхъæлмæ, 
Фæзæгъыс: «Уыдзæн мын нымад лæг, цæрæг, 
Уый номдзыд фыссæгæй æрыздæхдзæн хъæумæ». 
Цæмæй йæ фæзоныс: дæ хъæбул кæмдæр 
Фæкæны æрвылбон йæ къæбæрыл катай. 
Уый бастади сахары цардæй... Ныр дæр 
Ныггуыбыр йæ къанторы куыстыл фæлладæй. 
Ам дурзæрдæ адæм - кæрæф æмæ хин, 
Ам худгæ хæрамæй фæхъæстæ мæ зæрдæ. 
Æхцаджын хъахбайтæ - нæ цардæн æфсин, 
Сæ ныхас Мидасы тæрхонæй æвзæрдæр. 
Ам курдиат - хъоды,"фæцæрæн дзы нæй, 
Политикæ зондæн йæ хъæлæс æхгæны... 
Дæ лæппу йæ фæндтыл ныффæлдæхта къæй, 
Дæ лæппу йæ зарæг, йæ Хуыцау ныгæны... 
Æрвхуыз Ахелойы был раджы кæддæр 
Дæ лæппу цъæх кæрдæгæй æртæх кæм нызта, 
Уым къуылдымтыл уалдзыгон сатæг изæр 
Фæхизынц дзæгъæлæй йæ фыстæ. 
1967 азы 7 апрель 
171 

ЕРЕТИК 
Мæн, инквизици, басудзæд дæ арт, 
Мæ хъæлæсыл ныллæууæд рæстæг æмæ цард, 
Уæддæр дзæнгæрæгау мæ зæрдæ хъæр кæндзæни 
Йæ маст, йæ цин æмæ æнæхæрам æнкъард. 
Фæлæ сымах цы фæнды, цуронтæ, мæнæн?! 
Цы сты уæ хахуыр йе уæ сомытæ лæгæн? - 
Кæд искæй арфæйæ уыдис мæ райгуырд, 
Уæд искæй ралгъыстæй мæ мæлæт дæр уыздæн. 
1968 азы 7 февраль 
172 

ЦЫРТДЗÆВÆН 
Æз агуырдтон мæрдырох æмæ йæ ссардтон 
Æмæ кæсын цыртдзæвæнæй дунемæ æнцад. 
Мæн ныртæккæ ницы æндавы æппындæр, 
Нæ мæм цæуы дзурын, хыл кæнын, бæллын. 
Æз цыртдзæвæн дæн, дурæй мæ скодта рæстæг, 
Мæ катай мын айста, ныууагъта мæ уды æнцой, 
Æмæ нал зонын тыхст, æмæ хъыг, æмæ кувын, 
Æз сæрибар дæн - нæй мын ызнаг æмæ дуаг. 
1967 азы 15 январь 
173 

ЦÆФБÆЛАС 
Мæлы æнкъардæй сау фахсыл цæф бæлас, 
Кæлы йæ бынты хъæлдзæгæй æрсдон. 
Йæ иу фарс бахуыскъ, иннæуыл - цъæх пæлæз, 
Йæ хуызы хъазынц æхсæв æмæ бон. 
Лæбыры зæхх. Цæнкуыл бæлас ысфæлахс, 
Ысбæгънæг ысты уидæгтæ бынтон. 
Тæппал сыгъд æй фæкодта æнтæф уал аз, 
Уыд дуртулæны зæйты бын зындон. 
Йæ цæргæ хихты сау цъиутæ ызмæлынц, 
Нæуæг кæнынц зæронд ахстон. Сæ хъæр, 
Сæ цины зард æгас æрдзимæ зæлынц. 
Сæ быны - дон, сæ фæстæ дуртæ згъæлынц. 
Ысмæнгæфсон æфхæрд бæлас... уæддæр 
Уæлмонцæй кусынц хивæнд цъиутæ уæлрындз. 
1972-1976 азтæ 
174 

ОВИДИЙЫХЬАСТ 
...Эти не грешили; не спасут 
Одни заслуги, если нет крещенья... 
(Данте, «Зындон», IV) 
Мæ цард уыди уæлæуыл дæр зындоны, 
Уыд Ром сæрибар зарæгæн ингæн. 
Куы уа бæрзонд куырыхон уд лæгæн, 
Уæд рæстæгимæ фидауын нæ зоны. 
Цыдтæн рæстыл æрвылбон Рубиконы, 
Хæрам-иу сæфта дард денджызтæм мæн. 
Ныр залымтимæ иу рæнхъыл фæдæн, 
Фæцис æмхал поэт æмæ Нероны. 
Цы фæуон, цæй? Сыгъдæг удæн рæстæй 
Нæ уыд зæххыл лæджы бынат ыссарæн, 
Мæрдты дæр ын æнцой агурæн нæй. 
Кæм ис фыд æмæ хорзы æхсæн арæн? 
Уæ дин йæ фæндаг аразы мыздæй 
Æрмæст фæлитой аргъауæг лæгмарæн. 
1970 азы 15 ноябрь 

& 
Æз мæ рухс бонты тæмæны 
Хъал мæ амондæй уыдтæн. 
Уæд кæм фесгуыхтæн, - цæмæн уа 
Цинтæй хъулон хай мæнæн? 
Ды æнæбары нæ уатæй 
Скодтай цардудтæн зæппадз. 
Ды - мæ хъизæмар, мæ катай, 
Ныр мæ буц дарæс - мæрдадз. 
Нал и рухс дунемæ здæхæн, 
Æз дæ фыдбонтæн - нывонд. 
Уастæн, амондæн цы зæгъон! - 
Уый куырмæджы у нывгонд. 
Зæды цæссыгау дæ зæрдæ 
Уыд сыгъдæг æмæ фæлмас. 
Мæн дæ уарзт æмæ дæ хæрзтæ 
Кодтой царды раз æдас. 
Фæлæ сау зæххыл цæрынæн 
Уыд дæ сыгъдæг уд æвгъау, 
Удхар, мæт æмæ хъæрзынæн 
Уый ысхай кодта Хуыцау. 
Уæвгæ, цы? - Хуыцау дæр нал и, 
Цард зыгъуыммæ у, ызмæст: 
Хъазы царды цинтæй галиу, 
Раст - йæ уæзы бын - ыссæст. 
Хур нæ зæппадзмæ нæ кæсы, 
Тар дзы слæууыди уырдыг. 
Таурæгъ дæр мæнг у: нæ хæссы 
Калм æвдадзы хос - фæрдыг. 

Ныр зындоны стæм цæрдудæй, 
Уым цæрддзу кæндзынæн æз. 
Уадз мæ фыдгултæ фæцудой, 
Æз фæраздзынæн мæ уæз. 
Фæлæ нал и рухсмæ здæхæн, 
Æз - дæ фыдбонтæн нывонд. 
Уастæн, амондæн цы зæгъон! - 
Уый куырмæджы у нывгонд. 
1989 азы 1 июлъ 

* * * 
Мæ сабитæн сæ фидæныл тыхсын. 
Цы ныфс мæ уа мæ чызг кæнæ мæ фыртæй? 
Куы нæ базоной знæт дуджы цæрын, 
Уæд сидзæртау цы кæндзысты мæгуыртæй. 
Фæливын, давын, хин æмæ быхсын, - 
Гъе уыдон ысты мах заман фæрæзтæ. 
Цы нæ вæййы, куы базоной цæрын, 
Уæд хæлдзысты дзæнæты дæр мæ фæрстæ. 
1988 аз 

Фæци та уалдзæг - афтæмæй нæ бæсты 
Нырма бæлас нæ рафтыдта сыфтæр. 
Нæ кæсы хур. Нындзыг, ныссæмпæл мæр, 
Æмæ нæ худынц дидинджытæ фæзты. 
Фæцæуыс ды цъæх уалдзæгау мæ рæзты, 
Æрхауди мигътыл хуры тын кæмдæр... 
Хуыдтой кæддæр уæ фыдбылыз мæн дæр, 
Ныр та кæсын мæгуыргурау дæ фæстæ. 
Кæсын æнхъæлмæ... Ракæсдзæни хур, 
Æрттивдзæн зæхх цъæх дарæсы æвзонгæй, 
Мыдыбындз зилдзæн хъæлдзæгæй мыдгур... 
Мæн дæр та уарзт рæдау хынцдзæн йæ ронгæй, 
Фæлæ ныр билцъ куы нæ стона къæйдур, 
Æмæ куы мæлон зад дыргъдоны стонгæй... 
1973 азы 28 апрель 
179 

ДЗÆГЬÆЛФЫС 
Сау æхсæв. Фæсхъæуæй тары 
Уасы дзæгъæл фыс кæмдæр. 
Цымæ йæ уæрыкк нæ ары, 
Æви нæ ары уæтæр? 
Тæрæзтæ худынц уæлвонгæй, 
Сау арвыл калынц цæхæр... 
Ма уас, мæгуыр фыс! Ыстонгæй 
Бирæгътæ зилынц кæмдæр. 
1968 азы сентябрь 
180 

Хæхты зымæг куы ахæссы саузым, 
Зæххыл бафтынц уæд хъыг æмæ рын... 
Цæй, мæ сау рæсугъд, ма мæм хæсс азым: 
Æз æнæ тох æнкъардæй мæлын. 
Зæрдæ - хивæнд. Ныллæууын быцæуыл, 
Дзурын сусæг бæллицтæ хъæрæй... 
Хохыл тымыгъты уарын куы цæуа, 
Уæд лæсæнтæн æнæ цæугæ нæй. 
1968 азы 24 январь 
181 

Мæ зæрдæйы сатæг цъæх къохы 
Цъæх бирæгътæ ауадзы чидæр, 
Фæлæ дзы æнусмæ цæрынц 
Æрмæстдæр сæгуыттæ... 
Мæнæн дæр хæзнатæ дæттынц, 
Фæлæ сæ куыд райсон, 
Кæд мæ армы дзыхъхъыты ахстæттæ скодтой 
Дыууæ урс бæлоны... 
Цыдæртæ мын дзурын кæнынц, 
Фæлæ сæ куыд дзурон, 
Кæд ме ’взагыл бады æрмæст 
Дæ рæсугъд уæздан ном... 
Зæгъынц мын, Парнасмæ, дам, тындз, 
Фæлæ йæм куыд тындзон, 
Кæд сайынц мæ зæрдæ сæхимæ æрмæст 
Дыууæ урс къуыбыры... 
1978 аз 

УРСУÆРЫКК 
G0. Лилиепбахмæ гæсгæ) 
Уæрыкк дæн æз, сæнтурс гоко, хæрзхаст, 
Нæудзаст кæрты зæрдæхъæлдзæгæй хъазын. 
Фæссихор дон æвзист къæртайæ нуазын, 
Æдасæн дæн зæлдаг синагæй баст. 
Мæ хицау - хорз, фыййауы куыдз - зынгдзаст, 
Æдас дæн кæрты бирæгъæй дæр, - уас ын 
Йæ мард куы фенин! - хаттæй-хатт куы суасын, 
Уæд мын кæны рæхснæг уисы цъыкк маст. 
Цæрын æхцон у сусæны æлвыдæй, 
Къæвда уа, хур, мæ ривæддон - ыскъæт, 
Фæхуыссын уым дзынгатæй дæр æвыдæй. 
Уыдзæн бæрæгбон. Хицауæн йæ мæт 
Æз дæн... Куыд буц дæн хæрд æмæ рæвдыдæй! 
Цы хорз у ам - цард нæ, фæлæ дзæнæт!.. 
1975 азы 28 июнъ 
183 

САГЬÆСАГ ЗАРÆГ 
Айтынг арвы бын паддзахад - 
Рухс æмæ сыгъдæг. 
Цард дзы давæгæн - парахат, 
Раст лæгæн - быгъдæг. 
Цъиры зæххы туг фæлитой, 
Мулк та йын - гæнах. 
Ам æфсармæй хъазы диттой, 
Кадджын у мæрдкъах. 
Тугцъир адæмæн ысхицау, 
Бафтыд ныл хæрам. 
Куыст - æгад, æхца - нæ хуыцау, 
Сафы нæ гæртам. 
Бады ам мæнг дзырд æфсургъыл, 
Сахсæн у йæ хыз; 
Раст ныхасæн та йæ хурхыл 
Атухынц рæхыс. 
Охх, тыхбаримæ зындоны 
Чи кæны быцæу! 
Ам куырыхоны тæрхоны 
Амбулы быдзæу. 
Бæстæ сатæг у къуымыхæн, 
Зондæн та - æнуд. 
Сахар - ахæстон мæ тыхæн, 
Бастад дзы мæ уд. 
Ахсынц мах фæндæй фыдгултæ 
Цадæггай нæ зæхх, 
Хъанау сæ кæнæм хъæбултæ, 
Марынц нæ дзæбæх. 

Ехх, фæзын, фæзын, сæуæхсид, 
Тар æхсæв фæсур, 
Кæд нæ зæххы сæг æрæхсид 
Уæд йæ рухсæй хур! 
1978 азы 23 апрель 

ПОЭТЫКЪУХФЫСТ 
Раджы уыд, æрæджы уыд, уæддæр 
Цардис иу поэт мæгуырæй. 
Агуырдта цырагърухсæй къæбæр, 
Ахста царды цин æнгуырæй. 
Хуры фырт хæрамы раз нæ саст, 
Рухс уыд хъал зæрдæ йæ фынтæй. 
Лæг куы уа уæздан æмæ ныфсхаст, 
Уæд нæ фæтыхсы йæ зынтæй. 
Иу къупец йæ хæрзгæнæг фæцис, 
Радта йын бынат йæ цары. 
Цар тæдзы - тæссагæй уым цы ис? 
Цæр - хъæбæр их дыл нæ уары! 
Цар - ныллæг, нæ дзы скæндзынæ арт, 
Бады стонг поэт гуыбырæй. 
Нал у ныр уæлмонц хъуыды йæ уарт, 
Тымыгъ ын цæгъды фæндырæй. 
, Барвыста йæ фысыммæ фыстæг, 
Куры дзы æмгъуыдмæ суари. 
Бахудт къупец сонт митыл тызмæг, 
Загъта: «Уый та дын нæ уари!» 
Ничи уыд дзæгъæл мардыл кæуæг, 
Арвыл дæр нæ зынд æрхæндæг. 
Ныр æрзад йæ уæлмæрдыл кæрдæг, 
Рох у адæмæй йæ фæндаг. 
Рацыди кæйдæр фæрцы йæ том, 
Систам дис æмæ тæмæстæ. 
Арвыл хурау абадтис йæ ном, 
Цинæй байдзаг и нæ бæстæ. 

Хастой йын дзыхæй-дзыхмæ йæ кой, 
Адæм базыдтой сæ фырты. 
Цинæй разылд се ’фсæртыл куырой, 
Бадынц мысæн бон æмбырдты. 
Буд судзынæй нал зыдтой æлгъæд, 
Кодта хорз къупец дæр дистæ. 
Иу изæр æнæнхъæлæджы уæд 
Лагъзæй рагон фыстæг систа. 
Нал хæцыд сæудæджерыл хуыссæг, 
Бафтыд катай æмæ циныл. 
Дыккаг бон поэты къухфыст лæг 
Радта иу музейæн миныл. 
1990 азы 24 февралъ 

РАВГ 
Арвыл мылазон мигъ бады, 
Хæхтæ йæ быны - æндзыг. 
Ахсæв æрхæндæг мæ уаты 
Згъалы мæ базыл цæссыг. 
Галæгон баци мæрдфынæй, 
Нал уары мит дæр зымæг. 
Сфæлмæцыд сахар тæлфынæй, 
Бафтыд йæ цинтыл хуыссæг. 
Уасы ма уæрмæй лæхъир хæфс, 
Баззад уæлæуыл кæмдæр. 
Зар, хъуыллау! - ирхæфс мæ, ирхæфс, 
Пъæззы мæ зæрдæйæ тæр. 
Ихдоны бадын Бибыцау, 
Сæлынц мыл хъæд æмæ хуыр. 
Рох мæ ныууагъта мæ Хуыцау, 
Галхæфс - мæ хæрзгæнæг ныр. 
Талынг дæ хъæрæй ныскъуыдтæ, 
Стæлфы мæ зæрдæйы арт... 
Гъей, мæ зонд, абон хуыскъ уыдтæ, 
Ногæй дæ бацæудзæн цард. 
Амонд! - фæзынд мæм фæдисон, 
Тарæн фæкъаддæр йæ уæз. 
Чи зоны, зды мигътæ сисон 
Ахсæв мæ уæхсчытыл æз... 
Ох-хай, мæ хæфс дæр фæкъуытты, 
Нал хъуысы уæрмæй йæ уаст... 
Нал ис мæ фынгыл фæткъуытæ, 
Сау сæн хыцъыдонау - маст. 
Пъæззы мæм сабыр æрхъуызы... 
Райхъал у, зæрдæ, - фæдис!.. 
Дардæй æрвон уынæр хъуысы, 
Бафты мыл цин æмæ дис. 
188 
1994 азы январь 

ЭПИГРАММÆ 
Нæ фæтæг худгæ хур у тары, 
Æвæры царды фæтк рæстæй. 
Бындзытау адæймæгтæ мары, 
Кæуы куыдзы мардыл рыстæй. 
1995 азы 23 январь 
189 

ХЬАЗУАТОНТÆ 
Иры зæхх уæ додойæ æнкъуысти, 
Каст уæ талф-тулф адæммæ хъазуат. 
Хъарм бынæтты чи бадти сæ куысты, 
Уыдон ирæн се знæгтæ хуыдтат. 
Агурæм рæстдзинад, зæгъгæ, дардыл 
Айхъуысти уæ карз тохæн йæ кой. 
Сагъæсты кæй зæрдæ тыхст нæ бартыл, 
Уыдон алкæм уе сгуыхтæн куывтой. 
Иры сæр сымах ыстут, æндæр дзы 
Номы лæг нæ уыдис æмæ нæй. 
Раппæрстат уæ хистæрты нæ фæрцы, 
Бадут ныр сæ бынæтты фæрнæй. 
Цæй, æхсут уæллаг арвмæ уæ худтæ, 
Байгом уын æхсæны къæбиц ныр. 
Акалдтат уæ фист, фæлæ уæ удтæ 
Ныр йæ уацар бакодта Бæлгъуыр. 
Ферох уæ сты адæм æмæ бартæ, 
Ног залымтæн будсудзæн кæнут. 
Тохы кой кæны уæ зæрдæ тартæ, 
Нал иртасут тау æмæ цъæнут. 
Бафтыд уыл æвæлмон цардæй зивæг, 
Нал хъуысы хъазуаты бон уæ хъæр. 
Сайы мах мыстулæгау хуызивæг, 
Иу афон æй базонæм уæддæр. 
1994 азы 10 январь 

Уыдтæн бæгуы сугдзау кæддæр, 
Хъуыди мæ иу æргъом цъыхыры. 
Æфтыдта урс тæгæр сыфтæр, 
Æвдылди балты къох æхсыры. 
Куы систон балмæ цъалды, уæд 
Ыстахт йæ дзыккутæй æхсинæг. 
Æваст æмзæлланг систа хъæд, 
Æрхаудтой уæд мæ кард, мæ синаг. 
Мæ сæрмæ ног ахстон уыдтон, 
Фæзынд мæм рухс арвы дуар гомæй. 
Мæ уæхскыл абадти бæлон, 
Мæ гуыл нæ уæлкъæй баззад хомæй. 
2000 аз 

О сау лæг, афтæ фæнды дæу, 
Цæмæй дæуыл узæла хур дæр, 
Кæннод хуыскъæлы аргъ дæр нæу, 
Йæ рухс тын - сау калмæй ызмурдæр. 
Кæнын дæ хæбизджыныл царв, — 
Дæуæн бæззон дæн уæд, æфсымæр, 
Кæннод зæгъыс: мæ куыстæй арв 
Зæххыл æрхауди æмæ ссымæр. 
2002 азы 19 январь 

* * * 
Цард æрвон нывтыл у карст. 
Сау дзынга бæхы туг нуазы, 
Мæй хъуына цады фæхъазы, 
Цъаммæртты рæвдауы уарзт. 
Калы бутъро хъæд цæхæр, 
Исынц кады къус тæппудтæ, 
Арæх бур ызгъæрæй худтæ 
Дарынц сих æмæ сæлхæр. 
Ирдыл тынг хæцы æмбыд, 
Нæй цæрæн зæххыл сыгъдæгæй, 
Хахуыр пиллон у, йæ сæгæй 
Хуры фырт дæр нæу æвыд. 
Тар йæхигъæдæй у тар, 
Рухсæн ис кæмдæр æвзæрæн. 
Цурон хицау нæу йæ сæрæн, 
Нæй лæгау-лæгæн æлдар. 
Уæдæ цæгъд дæ удæй арт, 
Знæгтæн ма фæцуд сæ разы, 
Лæг хъаймæтæн дæр фæразы, 
Кæрд дæхи нывтыл дæ цард. 
2002 аз 
7 Джыккайты Шамил 

О рухс дуне, мæ нæргæ кад мын базон: 
Æз скифтæй дæн, аланы фырт, фæрныг. 
Лæууæнт мæ разы дзыллæтæ уырдыг, - 
Уыдис мæ фыдæл стыр паддзах Цæразон. 
Уыдис мæнæн Хæмыцы фырт мæ фаззон, 
Ыскалдтон Гурæн карз хæсты йæ рыг, 
Хъæриуы ныхыл самадтон мæсыг, 
Ныфсхаст дæн æз, æвзыгъд æмæ фæразон. 
Кæнын мæ ирæн кад æмæ цæсгом, 
Æргъæу галуантæй сфæлыстон нæ бæстæ, 
Мæ зонды хурæй райдзаст у нæ ком, 
Мæ зардæй калынц дидинæг нæ фæзтæ... 
Ыстыр Хиппæлой - уый та уын мæ ном! - 
Нæртон диссагæн баззайдзæн мæ фæстæ. 
2004 аз 

Нæ зæххыл нал ис фарн æмæ æфсарм, 
Кæрæфнизæй пехуымпар дæр фæхъæстæ, 
Хæрынц æд мæр лæгбирæгътæ нæ бæстæ, 
Æд хъуын, æд хъис ын бастыгътой йæ царм. 
Æруагъта мыл æфсæн уæйыг йæ арм, 
Цæрдудæй мæн мæрдон зæхмæ нылвæста... 
Мæ хурты хур! - куыд ма цæрын дæ фæстæ, 
Дæ тар бæстæй мæ нал тавы дæ хъарм. 
Фæсайдтой мах нæ цин æмæ нæ фын, 
Ныры залымты нал басæтдзæн рын дæр, 
Нывонд уæрыккау карды бын тæлфын. 
Кæны сæ зыд мæ хъæрзынæй цырындæр. 
Цы кæнон, цæй! - нæ фæразын мæлын, 
Фæлæ дзы нæу мæ уды бон цæрын дæр. 
2004 аз 

РАЗАГЬДЫЛÆГÆН 
Ныттар, ныггæлиртæ ис цард, 
Кæм ма ис фарны дзырдæн кад! 
Ныууадз, зыд фæлтæрæн дæ зард 
Нæ хæссы цин кæнæ бæркад. 
Нæ хъары хъал адæммæ дзырд, 
Æрныллæг сау мигъау бæрзонд, 
Лæгыл фæуæлахиз лæгсырд, 
Тыхæн йæ кæйдæрон у зонд. 
Æрцахста саджы бынат цæу, 
Мæлхъæй æфтауæг карк - хуыздæр. 
Бæрзæндты буцгондæй быдзæу 
Хæссы пехуымпарау йæ сæр. 
Уæздан чызг нал цæуы чындзы, 
Хъахбай нæ заманы - æхсин. 
Фыдгæнæг аргъуанмæ тындзы, 
Хуыснæгæн гамхуд у йæ дин. 
Æрцыди рухс аивад тард, 
Гуымсæгыл баивтам фæндыр. 
Сыдывд æнарæхст авангард 
Кæны дыргъ бæласæй къуыдыр. 
Куырыхон! - быхс, дæ рыстыл хъæц, 
Тæрхоны ничи фæрсы дæу. 
Тыхсыс, - уæддæр дæ дзыхыл хæц, 
Няр л^нр му мягты япгъ нæу. 
196 
2004 аз 

ÆВВОНГХОР 
Нырма нæ бацыд раст тæрхон йæ барты, 
Цæуы мæнгтæй нæ царды чиныг фыст, 
Фыдгæнæг нæу æгад æмæ æлгъыст, 
Нæ цæвы арв йæ рæхысæй мæнгарды. 
Рæгъы цæуын кæй бон нæ вæййы царды, 
Ыскæны уый хæрзтæ фауын йæ куыст. 
Уыныс дæ разы сгуыхт кæнæ æнтыст, 
Фæсудзынц уæд дæ цæстытæ йæ арты. 
Нæ радта æрдз лæджы хъару дæуæн, 
Кæныс æвидыц Иры зæхх дæ уындæй, 
Уæддæр дын ис нæ Ныхасмæ цæуæн. 
Дæрдтыл æидавы Иры хур, - йæ тынтæй 
Быдтай дæхицæн ахстонау цæрæн 
Æмæ цæрыс нæртон лæгтæн сæ бынтæй. 
2003 азы 14 август 

БРИЖИТБАРДО 
Табу кæнын, рæсугъд æхсин, дæуæн, 
Мæ зæрдæ дын йæ рухсы тын æрвиты. 
Рæузонд бæстæ йæ тыхст бонты уындзæн 
Æрвон арфæ дæ зонд æмæ дæ миты. 
Вæййы кæддæр куырыхон дæр тæссонд, 
Бынхор хъæбултæй рох вæййы сæ мад дæр. 
Фæцыди Францæн бухъ цардæй йæ зонд, 
Кæны йæхи хæтæндонæй æгаддæр. 
Кæм нывæста сыгъдæг зарæг Ронсар, 
Кæм калд Маратæн залымтыл йæ азар, 
Нæ нæры уым сæрибарæй æхсар, 
Кæны хæддзу Триумфы лæгъзы базар. 
Уæддæр фæзынди Жаннæйæн фæдон, 
Дæ ныхас дзаг у хъыг æмæ цæссыгтæй, 
Фыдæлты фарнæй баззади сыгъдон, 
Ыссыгътай ды ныфсы цырагъ йæ зынгтæй. 
Кæнынц тæрхон æлгъæд адæм дæуæн, 
Рæхджы зындоны хитдзысты сæхуыддæг. 
Хуыздæр фæлтæр дын зæды кад кæндзæн, 
Уыдзысты уаз дæ дзырд æмæ дæ хъуыддаг. 
2007 аз 
198 

САХАРДЗАУ 
- Радзур-ма, Хæмæт, мæнæн, 
Ды кæм уыдтæ балцы? 
- Зон æй, горæты уыдтæн, 
Диссаг дзы у алцы. 
- Хорзæй сахары цы уыд, 
Диссагæй цы федтай? 
- Кекс мын балхæдта мæ фыд, 
Бафсæстæн къафеттæй. 
- Цирчы дæр уыдтæ æцæг? 
Уым куыд кафынц пылтæ? 
- Æз ысдæрдтон уым сæлдæг, 
Хæрд фæдæн мæ гуылтæ. 
- Уым, зæгъынц, музей дæр ис, 
Рагон цард æвдисы. 
- Уыд сæ картофджын къæрис, 
Зæрдæ йæ нæ исы. 
- Ис, зæгъынц, Иссæйæн цырт, 
У йæ кард цъæх æндон. 
- Ацыдтæн йæ рæзты цырд, 
Агуырдтам хæрæндон. 
- Нал фæрсын, мæ хæлар, дæу, 
Ды нæ федтай сахар. 
Балц гуыбыны фæдыл нæу, 
Цу, дæ дзыкки бахæр. 
2007 аз 
199 

СÆРÆН ХЪЫБЫЛТÆ 
Рагæй мах æмæ Хуыбылтæ 
Хъæуы иу сыхы цæрæм. 
Ис мæ сыхæгтæм хъыбылтæ: 
Хъулон, Бур æмæ Гæрæм. 
Нæй гыццыл гибатæн хотæ, 
Сидзæр тагъд рæзы уæддæр; 
Уидзынц тулдзы бын гыркъотæ, 
Хъæды агурынц æхсæр. 
Ахсы хорз æфсин гуымбылтæ, 
Уæд хæрзад сылы - сæ хай. 
Сты хæрзхаст æмæ тымбылтæ, 
Сты ныфсхаст æмæ домбай. 
Ис нæ гибатæн ыссыртæ, 
Ис хъандзал бæрзæйты тых. 
Ардæм ма лæбурæнт сырдтæ, 
Ардæм ма хъавæд къæрных! 
Хур бон аууоны æрхуыссынц, 
Уым цъымарайæ - хуыздæр. 
Уæд сындæг къахдзæфтæ хъуысынц, 
Пыхсы базмæлы цыдæр. 
Хъулон батилы йæ хъустæ, 
Стæлфынц Бур æмæ Гæрæм: 
«Мах куы нæ стæм ам тæрхъустæ, 
Чи у - дардмæ йæ тæрæм!» 
Уæртæ иу бирæгъ æрхъуызы, 
Сабыр бабыры хæстæг. 
Бацыд сау мæлæт йæ хуызы, 
Сты йæ цæстытæ тызмæг. 

Фестынц хъыбылтæ æвзыгъдæй, 
Сырдмæ бабырсынц æваст... 
Аззад былты царм ыстыгъдæй, 
Фарс дæр карз цæфæй фæфаст. 
Хъулон ын йæ цæст рæхойы, 
Бур ын бацæвы йæ тæн. 
Мыхъ кæны Гæрæм Цъæхойы, 
Тугдзых нал быхсы цæфтæн. 
Уæд йæ марджытæй фæхицæн, 
Ох, цæй дудаг у йæ над! 
Систа лидзынтæ,- йæхицæн 
Хъæды агуры бынат. 
Туг тæдзы, тæдзы йæ былтæй, 
Сырд æй йе ’взагæй мæрзы. 
Пыхсы афæлдæхт, - тымбылтæй 
Уым йæ сау цæфтæй хъæрзы. 
Хизынц хъæдгæрон цъæх фæзты 
Хъулон, Бур æмæ Гæрæм. 
Уыдон фесгуыхтысты хæсты, 
Мах сæ хорзы кой кæнæм. 
2007 аз 

Рæдыдæй уæлдай ницы уыд мæ царды, 
Нæ уыдтæн æз куырыхонтæн бындар. 
Сыгътон мæ зæрдæ сау æхсæв цъæх арты, 
Уæддæр нæ саст мæ уды рухсæй тар. 
Æрра барæгау доны арф ысгæрстон, 
Цæлхдур нæ уыдтон рухсы дæр куырмау. 
Мæ хуым æгуыстæй баззади зæрæстон, 
Уыдтæн уæддæр æлгъинты ’хсæн рæдау. 
Фæндыд мæ дуне байдзаг кæнын цинтæй, 
Фæлыстон уарзты хурон тынтæй зæхх, - 
Къуыхцы мæ кодтой сау адæм сæ хинтæй, 
Мæ мастыл зæрстой фарны знæгтæ цæхх. 
Нæ бæстæ хæлди знæт азты бынсæфтæй, 
Дзæнæтæй кодтой хурхортæ зындон, - 
Йæ хæзна йын кæрæф сæрæнтæ скъæфтой, 
Мæрдджынау æз йæ хæлддзæгтыл куыдтон. 
Æфсургъы уад сæпп-сæпп хонынц дзамбастæ, 
Дзылытæн кодтон уарийы кад æз, - 
Сæ хæрам мын мæ авналæнтæ баста, 
Æз ын нæ арын абон дæр фæрæз. 
Мæнæн мæ рæдыд зæдтæ дæр нæ барстой, 
Нæ зыдтон æз хæрзгæнæгæй рæвдыд, 
Уæддæр сыгъдис мæ уды цырагъ уарзтæй, - 
Нæ уыдис уый къуыхцы æмæ рæдыд. 
2008 аз 

БÆЛОН 
Цæфтæй тыгъд быдыры мæлын, 
Цъæх арв мыл бонрæфты ныттар и. 
Бæлон дæн æз, уæддæр кæнын 
Мæхицæй мæргъты хæсты уари. 
Нæ дæн фыдæхимæ лымæн, 
Хыгъд ысты Уæллагæн нæ тыхтæ: 
Мæнæн мæ урс пакъуы - фæлмæн, 
Цыргъ ысты тугдзыхтæн сæ ныхтæ. 
2007 аз 

Мæ хуылфы фæрв къодæхтæ судзы, 
Мæ зæрдæйы сагъæс ныйих. 
Фыдæх Арв мыл мигътæ фæрсудзы, 
Мæ сæрыл фæцыргъ кæны мих; 
Мæ мæсыгæн халы йæ къултæ, 
Æртулы мæ размæ цæлхдур. 
Мæ удхарæй райынц фыдгултæ, 
Ыскæсы мæ хæлæрттыл хур. 
Æхсыны кæйдæр фос мæ сæрвæт, 
Мæхи галтæ - баст æмæ стонг. 
Мæ тухæнты сæфы мæ сæрфат, 
Мæстæлгъæд нæ вæййы æвронг. 
Æнхъæлдтон-иу зинты æхсинтæ, 
Æрцауыгътон къулыл мæ уарт, 
Мæ хъару мын састой сæ цинтæ, 
Зынггай мын фæхастой мæ арт. 
Мæ абон - мæ фаронæй цауддæр, 
Нæ сæвзæрд мæ хуымы æвзар. 
Æфсæрмæй нæ рахид Хуыцау дæр, 
Мæ тыхстыл нæ батыхсти дзуар. 
Тыхбар мæ фæлвары, - мæ худ ын 
Лæгъстæмæ нæ исын уæддæр. 
Мæ хъыгты мæ хъысмæтыл худын, 
Мæ хъарутæ скæнын дывæр. 
2007 аз 

ЗЫНПСÆССÆГ 
Хуыцау, дæ зонды рухс кæм уыд? 
Ныгъуылы де скод дуне милты. 
Нæ зæхх - гæбæр сæгъау æлвыд, 
Хæрынц æй быр æмæ хъæндилтæ. 
Амран цæмæн у хохмæ баст? 
Зæгъ-ма, цы тас дæ уыд йæ зынгæй? 
Дæуæн нæ фых кувинаг - барст, 
Цæрыс цъæх галуанты нæ фынгæй. 
Кæныс нын залымтæй æлдар, 
Хæры нæ сæрымагъз дæ бындар. 
Къæрныхæн хъузон у мæйдар, 
Цæгъды нæ талынджы кæфхъуындар. 
Уæддæр нæ ирвæзæн хос - арт, 
Тæхынц сырх зынджытæ мæ кардæй. 
Сæтдзæн дæ хъузæттæн сæ уарт, 
Сæ гæнах басудздзæн мæ артæй. 
2008 аз 

ФЫДГУЛÆН 
Дзæнæтон вæййы Терчы был изæр, 
Мæхи дзы хъалæй ирхæфсын æз дæр. 
Кæнын æхцонæй сау рæсугъдæн батæ, 
Мæ рухс зæрдæйы фарны зæд æрбады. 
Дæ сау куыдзимæ рацæуыс ды дæр, 
Æмæ кæны мæ уды цин дывæр. 
1988 азы 15 июль 
206 

НЫХАС ЗÆРДÆИМÆ 
Æрцахсы уад тæхгæ-тæхын цæргæсы, 
Æхсæв нын балцы ахуыссы цырагъ, - 
Уæддæр æууæндæм Рухсы тыхыл мах, 
Æмæ та хур зæппадзмæ дæр ныккæсы. 
Мæ зарæг у сыгъд быдыры дзыхдон, 
Зынаргъ сæнау нæ фидаудзæни фынгыл, 
Гæлхуыртæн нæу мæ карз ныхас æхцон, 
Кæм æууæндынц фæныкгуызтæ мæ фынтыл! 
Æрсдоны астæу сур зæххыл лæууын, 
Хæры мын дон мæ сакъадах кæрæфæй, 
Куыд æрхауы æхст булæмæргъ зæрддзæфæй, 
Æрдæгыл афтæ аскъуыйдзæн мæ фын... 
Мæн карз тымыгътæ басæттынц, уæддæр та 
Фæдисау сиды ног тымыгъмæ зæрдæ. 
Ныллæг æрбады дурыл дæр цæргæс, 
Цæмæй та ногæй арвы тыгъдмæ стæха. 
Цы лæг хæссы сæрыстырæй йæ хæс, 
Мæрдтæй дæр уый нæртон хæстмæ ыздæхы. 
Мæ балц - дæлдзæхы. Урс фыр æмæ сау 
Фæлварынц уым бæлццоны хъысмæт тары; 
Куы мыл раскъæры сау фыры Хуыцау, 
Уæддæр мæ уарзт уæлзæххон фæндаг ары. 
Мæ амонд бады галуаны кæмдæр, 
Цæуын æм æз мæлæтдзаг зынты цардгур, 
Фæлæ йæм кæд нæ фехъуыса мæ хъæр, 
Уæд фестдзынæн нæртон усгурау цавддур. 
Мæ зæрдæ, кал зæххон хъыгтæй цæхæр, 
Дзæнгæрæг фест! - фæдис хъæрæй тæгæлтæ 
Куы фæхауай фæлварæнты, уæддæр 
Æрвон мæсыгмæ фехъуысæнт дæ зæлтæ. 
1965 азы 13 январь 
207 

Æнæнтыст фæуай, цы бал дæ, 
Нæ зыныс хъæлдзæг ызнонау. 
Æнафон цинтæм цыбæл дæ, 
Кæдæм тагъд кодтай чындздзонау! 
Нырма цъæх уалдзæг нæ хæхты 
Нæ мæрзы мигътæ йæ дыстæй, 
Ды та æнафон дзæбæхтæ 
Дæхи фæкодтай фæлыстæй. 
Рæсугъдæн Арв дæр нæ бары, 
Йæ роны дары тымыгътæ. 
Ныр дыл йæ миттæ лыуары, 
Дæуыл фæлвары йæ тыхтæ. 
Дæ урс къаба дын æрластой, - 
Лæууы нæ ног чындз бæгънæгæй. 
Æрхауд дæ цæссыг фæлмастæй, 
Мæ хъуыры баззад æгънæгæй. 
2002 азы 9 мартъи 

* * * 
Уыдтæн æз дæр егъау бæлас - тæгæр, 
Мæ сæр мын хур йæ зæрин тынтæй фаста. 
Уыдтæн йæ фидыц Рухс къохæн, бæлас та 
Нæ зынд мæнæй цъæх арвы бын уæлдæр.’ 
Нæ вæййы амонд фаг кæнæ æгæр, * 
Нæ ауæрдынц рæсугъддзинадыл азтæ. 
Мæ фæлыст мын налат дымгæ æрласта, 
Мæ хус тæрныхыл нал хæцы сыфтæр. 
Фæцыд бæрзонд рæхснæг нæзы мæ разы, 
Æвзонг у уый, хъæддых æмæ æрвыг, 
Æрвон æртæх йæ цъæх цæстыты хъазы. 
Тæхы нæ сæрты хуссармæ зæрныг, 
Уæддæр нæзы йæ цъæх дарæс нæ ласы, - 
Вæййы зæххыл дæр буц æмæ фæрныг. 
2007 аз 

Дæхи, æрвон хурзæрин, ма стау,- 
Æхсæв дæ никуы федта лæг, 
Нæ зыныс сау мигътæн сæ астæу, 
Нæ тавыс хъарм тынтæй зымæг. 
Дæуæй мæ зæххон хур - рæсугъддæр, 
Æхсæв дæр рухс вæййы йæ уынд, 
Йæ хъарм мыл узæлы æдзухдæр, 
Кæм ис, уым царды цин фæзынд. 
2008 аз 

ХÆЙРÆДЖЫТЫ ÆХСÆВ 
Нæй мæ уæларт ахсæв сау карк кæнæ уасæг, 
Ничи цæуы Иры дзинкъуырты ’хсæв уазæг. 
Иунæгæй мæ къæсы утæхсын мæ зынты, 
Уалынджы мæм тарæй сау хæйрæг фæзынди. 
Гъай цы дæ, цы хъавыс? Ракафы мæ разы, 
Каркаситæ сисы, худы æмæ хъазы. 
Дауы мыл йæ дымæг, сау кæлæн - йæ цинтæ. 
Ма кæн, фыдсыл, ма кæн, уæгъды сты дæ хинтæ! 
Рацахстон æй, багъæц! Мондæгтæ, хъæбыстæ, 
Хъазгæ йын æртыдтон æз æд хъуын йæ дыстæ. 
Гъей, дæлимон, диссаг! Урс-урсид - дæ цæнгтæ, 
Уагæры куыд ысты, сау налат, дæ зæнгтæ? 
Хъыдзытæ - йæ хъуыртæн, судзгæ ба - йæ былтæн, 
Урс риуыл фæткъуытæ - нарст æмæ тымбылтæ. 
Уæд ыссыгъд йæ саудзарм, атади йæ ныв дæр, 
Сæфты ран ма аззад иу бындзыг - йæ сыфтæр. 
Талынг æхсæв фестад аргъау æмæ цинтæ, 
Гауызыл ыстæлфьцщ хæйрæгæн йæ синтæ... 
Рудзынгыл нывæнды Бонвæрнон йæ тынтæ, 
Мæн фæлмæн рæвдауынц хъарм уаты мæ фынтæ. 
2000 азы 15 январь 
211 

ЗÆРОНДЗАРÆГ 
Лæппу йæ хъал бон калы, 
Уæрæх дуне йын - гом. 
Хæссы йæ риуы стъалы, 
Æмпъызт дзыппы та - сом. 
Нæрæмон уыд мæ зæрдæ, 
Мæхæдæг дæр - нæртон. 
Уæ дыргъдоны-иу сæрды 
Сырх розæтæ тыдтон. 
Цæмæн сыгътат цырагъ та? 
Нæ уыд мæ разы рындз. 
Æхсæв уæ рудзынг уагъта 
Мæнгæхгæдæй уæ чындз. 
Зæрин мæйæн йæ тынтæй 
Зæлдаг асин быдтон. 
Зæрдæрай ут уæ фынтæй, 
Кæнæд фæстиат бон! 
Уыдис мæ дуг сызгъæрин, 
Нæ зыдта уарзт æгъгъæд. 
Уыдтæн фæрнæй æмдзæрин 
Мæ амондимæ уæд. 
Нæ цард нын ивы рæстæг, 
Нæ дзы баззад ныв дæр. 
Æрæгвæззæг æрхæстæг, 
Æрызгъæлди сыфтæр. 
Сырх розæтæ кæм тыдтон, 
Уым нал зыны мæ фæд. 
Æмбæхсут ныр уæ мыддон, 
Бæрзонд рудзынг - æхгæд. 
2002 аз 

Цард йæ мæты аргъ нæу, 
Нæй дзы фарн æмæ мидис. 
Низау бадомдзæн дæу 
Маст, хæрам кæнæ фидис. 
Лæг бæлццон у, хæтой, 
Уый йæ нысан нæ зоны; 
Нæй йын царды æнцой, 
Ис йæ фысым зындоны. 
Нæй сæрæн гæды, - уæд 
Гон мыстытæн - хæлæттаг. 
Адæм фесты фыдвæд, 
Намыс нал у сæ фæтæг. 
Нæй нысан, æмæ зонд 
Сонтау адзæгъæл тары. 
Куырм нæ уыны бæрзонд, 
Кад нæ тавы хъайтары. 
Уарзт, цы сфæлдыста дæу? 
Цардау цинтыл æлгъин дæ. 
Де ссыгъд амондæн нæу, 
Сты дæ тавицтæ хинтæ. 
Хъæд куы басудзы, уæд 
Сурыл ахуыссы арт дæр. 
Ныр тыхсаст дæн, - мæ фæд 
Кæртæй нал зыны дарддæр. 
Фæлæ цардæй æфсис 
Т-ТоГкТЖ »1Г«-Г* ТГ1КЮТТ ТТТ ТТ-ЧТИГО И <Т» Т-Ч 
ххск,У1 1УУСК. у/\ск~п гильлчю. Дсл~р. 
Уарзт, - æрхуым æмæ рис 
Ды мæ зæрдæйæ ратæр. 
2003 аз 

Дон куыройы цалх зилы, 
Ласы хидтæ дæр дон... 
Уарзт мæ уæрмы нывзилы, 
Уарзт мæ скæны æрвон. 
Хурау рухс у сылгоймаг, 
Мæйау ивын - йæ дин. 
Уарзт мын мастау - фæсмойнаг, 
Уарзт мын хорз фынау - цин. 
Хур мæм рацыд дæ хуызы, 
Суагъта талатæ дур. 
Фæлæ мигъ бон куы схъызы, 
Уæд цы фæвæййы хур? 
Сæфын тыгъды зæрддзæфæй, 
Донæн агурын дæу, 
Фæлæ суадон дæрддзæфæй 
Удæн царды хос нæу. 
Атахт хъал уæрцц мæ хуымæй, - 
Карст хуым нал у цæрæн... 
Æз цы хур уарзтон, уымæй 
Баззад аууон мæнæн. 
2002 азы 31 октябрь 

Кæуыл ныууагътай карз дунейы мæн? 
Дæ фæстæ мыл зæрин бон дæр ысхъызы. 
Уæддæр цæуы нæ уарзты хур дæ хуызы, 
Йæ арм мæ ныхыл асæрфы фæлмæн. 
Уынын дæ уæд мæ бæллицты фынау, - 
Æрвон рухсау зыны сыгъдæг уд тары. 
Æгæр хорзæн йæ хуыцау дæр нæ бары, - 
Фæрнон хæрзтыл цæмæн уыдтæ рæдау! 
Ныууасы уыг изæрмилты кæмдæр, 
Мæ зæрдæ уæд æдзæм хъарæгыл бафты. 
Фыццаг мит зæхх куыд æрæмбæрзы, афтæ 
Æрæхгæны нæ фæстаг зынтæ мæр. 
Уæддæр мæ уды баззади дæ рыст, - 
Цæмæн æрзад сындздон тæрфы сырхмæтæг? 
Хæлæг дæм кодтой стъалытæ сæхæдæг, 
Хæрамæй амонд никуы вæййы хызт. 
Дæ авналæнтыл нал цыдис дæ бар, 
Уæддæр мæ хæдзар хъарм уыди дæ фарнæй, 
Цыди рæдау нæртон бæркад дæ армæй, 
Уыдис мын уæд æрвад æмæ хæлар... 
Дæ рухс бадæн Дзæнæты нæуу уыдзæн, - 
Фæлæ та кæд рæстдзинад нæй Мæрдты дæр, 
Фæуыдзæн уæд мæ уды рыст æртывæр, 
Мæ арв мыл уæд кæудзæн æмæ кæлдзæн. 
2004 азы фæззæг 

* шк * 
Хæрзиуæг нал арæм нæ царды, 
Хъæстæйыл баивтам æвдадз... 
Хъысмæт, куы судзой мæн цъæх арты, 
Уæддæр мын уарзты монц ныууадз. 
Йæ хурæй райгас дæн зæппадзы 
Кæны мæ знæт дуджы фæрныг, 
Мæ зонд хъуына кæнын нæ уадзы, 
Нæ уадзы гом зæрдæмæ рыг. 
2002 азы 9 июнь 
216 

Дæуæй нæ цæуын æз рæвдыдæй, 
Дæ цинтæ нал батавынц мæн. 
Нæ цæрæм Нафы дæр æвыдæй, 
Зынты нын нал вæййы лымæн. 
Æрхаудтæн сау цæфтæй мæ уартыл, 
Фыдгул мыл бандзары цæхæр, 
Куы судзын пиллоны, уæд артыл 
Къæцæлтæ баппарыс ды дæр. 
Кæныс мын хорз: мæ зынтæн тагъддæр 
Уыдзæн цырын арты кæрон. 
Æхсæв уæ нал хъæудзæн цырагъ дæр, 
Кæсдзæн уыл амонды хур бон. 
Æз дæр ысуадзон ныр мæ фæллад, 
Зæххон хъыг нал æндавы мæн. 
Мæ уарзт-иу байтауæд ысгæллад 
Зынты дæ фæндагыл фæлмæн. 
2002 азы июнь 

Æмбæлы арвыл дæр мæ хъæрзын, 
Мæ рыстæй стъалытæ кæуынц. 
Æрцыд мыл фыд æмæ хъæбæр зын, 
Цъæлтæй мæ цæджындзтæ кæлынц. 
Дæ цинты нал хатыс мæ тухæн, - 
Мæ тыхст дын цины хос фæуæд! 
Æфсургъ куы нал фæбæззы дугъæн, 
Тæрынц æй хауæн былмæ уæд. 
2002 азы 21 ноябрь 

ИРЛАНДИАГЗАРÆГ 
Дæхи цы нæ уа, уый дæуæн 
Нæ бахæцдзæн дæ фарсыл. 
Хæзгулæй уарзон нæй лæгæн, 
Зæххыл кæм и лæвар сыл! 
Йæ зæрдæ никæд уыдзæн дæу, 
Вæййынц йæ цинтæ буарæй. 
Йæ рæвдыд уарзты узæлд нæу, 
Мæстæй дæ мардзæн барæй. 
Дæ тых дын бадомдзæн, ыстæй 
Кæндзæн дæ къæс æвдæлон. 
Куы стыхсай иу афон рыстæй, 
Уæд атæхдзæн дæ бæлон. 
Уый фестдзæн сау халон æваст, 
Мæлæт дын сиддзæн дардæй. 
Хъыгтæй куы атона дæ маст, 
Уæд тондзæн фарк дæ мардæй. 
Хæзгул нæ дæтты цин лæвар, 
Фæливы мах æнцонæй. 
Дæ хай цы нæ у, уый хæлар 
Дæ удæн нæу æхцонæй. 
2003 азы 25 апрель 
219 

ИСПАЙНАГ ЭПИГРАММÆ 
Æз мысын тар заман æхцонæй, - 
Нæ уыдис мах дугау мæнгард. 
Абырæг домдта уæд бæлццонæй 
Кæнæ чыссæ, кæнæ йæ цард. 
Мæ хур, къæрныхæй ды фыддæр дæ, 
Нæ зоныс бæрц æмæ хатыр: 
Фыццаг мын амырхтай мæ зæрдæ, 
Мæ чыссæ афу ластай ныр. 

Тæхыс, мæ зæрватыкк, ды дæр ... 
Фæлæуу, цæмæн уадзыс нæ бæстæ! 
Уæддæр хæрз иунæг уыд мæ сæр, 
Ныр ма цы кæндзынæн дæ фæстæ? 
Мæнæн фыдбон дæр нæу æгъгъæд, - 
Кæнын дæ уындæй дæр æнæ хай... 
Æрцæудзæн уалдзæг, æмæ уæд 
Фæстæмæ, чи зоны, æртæхай. 
Тæрсын, уæд нал фендзынæ мæн, 
Зындзæн æхгæд рудзынг æмырæй, 
Кæмдæр быгъдæг тæрфы лæудзæн 
Мæ уæлмæрд хæмпæлты къуыбырæй. 
Ды йæм кæм агурдзынæ фæд, 
Тæхдзынæ хъæлдзæгæй йæ сæрты, 
Уыдзынæн рох, фæлæ дæм уæд 
Дзыназдзæн сау мæрæй мæ зæрдæ. 
2002 азы фæззæг 

Цæуын æрвылизæр уæ рæзты, 
Уæ кулдуар разыны æхгæд. 
Кæсы уæ бал бæлас мæ фæстæ, 
Мæрзы рæучи дымгæ мæ фæд. 
Зæххон æрдз тагъд ивы йæ нывтæ, 
Вæййы нæ цины дуг цыбыр. 
Ызнон мыл худгæ хур æрттывта, 
Ныр та мылазон арв - дзыгъуыр. 
Фæззæг у ныр, æмæ дзывылдар 
Ыссардта хъарм бæстæ кæмдæр. 
Уым цард - хъæздыг æмæ нывылдæр, 
Зымæг дзы тарцъæх у сыфтæр. 
Уыдтæн мæ хъæлдзæг бонты барæг, 
Ныр балцæн нал бæззы мæ бæх. 
Мæ фæндаг рухс хæдзармæ - нарæг, 
Мæ цæуæн тар бæстæм - уæрæх. 
Æхцон уарзт чи ссары мæ кары? 
Тынд цæргæс нал æрцахсдзæн зым... 
Лæдзæгджын уазæгуат нæ ары, 
Бæхджынæн алкæмдæр - фысым. 
Цæуын... Цы фæнд ма ис мæ зæрды? 
Уæ бал мæ хъысмæтæн - хуызæг: 
Уыди бæзджын фæлысты сæрды, 
Уыдзæн хъызт зымæджы бæгънæг. 
222 
2002 азы 15 ноябрь 

Мæ хъысмæтæй рæсугъддæр 
Зæххон лæгæн нæ уыд, 
Ай-гъай, фæлæ æдзухдæр 
Кæй цард вæййы æвыд? 
Æнхъæлдтон уæд, æмдзæрин 
Нæ уарзт ыскодта мах. 
Мæ дзырд дын уыд сызгъæрин, 
Дæ зæрдæ мын - гæнах. 
Фыдгултæ ныр фыдæхæй 
Мæ алыварс тæлфынц, 
Æрисынц мæн уæлбæхæй, 
Цыргъ дуртæ мыл цæвынц. 
Сындзын худ ис мæ ныхыл, 
Рыг фæндагыл цæфтæй 
Мæлын, фæлæ мæ дзыхыл 
Нæй донысдарæг, нæй. 
Лæууы мæ фарсмæ калцæг 
Егъау бæлас - тæгæр. 
Цы рæсугъд уыд йæ уалдзæг, 
Цы хъæлдзæг уыд кæддæр! 
Йæ уындæй ради бæстæ, 
Æхсинæг ыл æрцард, 
Уæд булæмæргъ нывæста 
Цъæх сыфтæры йæ зард. 
Æрцыд ыл ныр тыгъдызæй, - 
Нæ йыл хæцы сыфтæр, 
Тæрсы бæлон йæ хуызæй, 
Нæ йæм тæхы сынт дæр. 
Кæцы у ныр фæлмасдæр 
Тæгæр æмæ мæнæй? 
Æнусон нæу бæлас дæр, 
Æнусон уарзт дæр нæй. 
2004-2009 азтæ 

УСГУРЫ ХЪЫНЦЪЫМ 
Нæ рæстæджы сылыстæг 
Зын дарæн у лæгæн. 
Йæ камари ыслыстæг, 
Йæ фæндаг та - фæтæн. 
Фæивгъуыйы мæ афон, 
Мызд дæр нæ исын цъус, 
Уæддæр мæхи куыд сафон? 
Цæмæн ракурон ус! 
Нæ чызджытæ - фыдсылтæ, 
Налат æмæ хæтаг. 
Нæ сæ хъæуы чысылтæ, 
Нæу дуне дæр сæ фаг. 
Ыскæн бæрзонд цъæхсæртæ, 
Зæгъдзæн: уый мус у, мус! 
Нæ сыл дарын мæ зæрдæ 
Æмæ нæ курын ус. 
Рæсугъд æмæ дзæбæхæй 
Æхцон ысты мæнæн. 
Сæ хинтау æз æнæ хай 
Сæ цинтæй дæр нæ дæн. 
Сæ уадултыл сæрфынæй 
Ысфæлахс и мæ рус. 
Чызгон æфсарм æрфынæй, 
Æмæ нæ курын ус. 
Сæ иу мыл сагъуыд рагæй, 
Емылыкк у, къæсхуыр. 
Æвналы мæм уæрагæй, 
Æрдауы мыл йæ гуыр. 
Йæ зæнг - хъæмпæй лыстæгдæр, 
Мæ гуцъа дзы ныххус. 

Нæ хъæуы мæн ыстæгдар 
Æмæ нæ курын ус. 
Сæ иннæ у тымбылтæ, 
Хъæбысы дзаг, фæлмæн. 
Къуыбыр риутæ, зынг былтæ 
Кæнынц мæлæтдзаг мæн. 
Кæй бон уыдзæн йæ дарын, - 
Æдзух хæрæгау кус! 
Нырма мæхи нæ марын 
Æмæ нæ курын ус. 
Ис иу рæсугъд, - йæ уæнгтыл 
Мæ цæстытæ хæтынц. 
Йæ урс буарыл, йæ зæнгтыл 
Æрвхуыз тæгтæ тæлфынц. 
Йæ хъæбыстæй, йæ пъатæй 
Нæ бафсæдин æнус, 
Фæлæ тæрсын сыкъатæй 
Æмæ нæ курын ус. 
Ныры сылтæ - сæрæнтæ, 
Нæрæмонæй кæрæф; 
Сæ зæрдæтæ - зæдхъæнтæ, 
Сæ рæсугъд буар - хæрздæф... 
Мæ хæдзар хъарм у артæй, 
Мæ хуыссæнуат - хæмпус. 
Нæма схъыг дæн мæ цардæй 
Æмæ нæ курын ус. 
2002 азы ноябрь 
8 Джыккайты Шамил 
225 

Фæзындтæ ды зæрин хурау мæ царды, 
Алæмæт рухсæй байдзаг и нæ зæхх. 
Табуйаг бон! Мæ хъыгтæ судзынц арты, 
Изæрдалынгты арвгæрон фæцъæх. 
Мæ зæрдæ суагъта конд хуымау æвзартæ, 
Æрбадт сыл рог дæ улæфтæй æртæх. 
Хæрзиуæг мæн мæ тыхст заманы ссардта, 
Уынгæг дуне мын байгом ис уæрæх. 
Рæсугъддзинад тыхджындæр у хуыцауæй, 
Ыскодта мæн табугæнæг дæуæн. 
Чызгон фидауц мæ рыст удыл рæдауæй 
Ызгъалы хурау хъарм тынтæ фæлмæн. 
Зæрин хуры цы тых уромы дауæй, - 
Гуызавæ нæй - ды фарн хæссыс мæнæн. 
2004 азы 1 май 

Æрбацъæх бон. Æрхуым æврæгътыл мæй 
Мæрдон хъыгты йæ дзыккутæ æлвыны. 
Дæ рæсугъд сурæт ахицæн мæнæй, 
Чызгон аивтæ нал уынын мæ фыны. 
Зæххон æрдзы æнусон уалдзæг нæй, 
Цæстау зæрдæ æцæг фидыц нæ уыны. 
Нæу ацы дуне дзуары хъæд, - нымдæй 
Нæ кувын æз фæлывд зæдæн йæ быны. 
Æрыдоны æрвхуыз æрфыты ныр 
Зæрин кæсаг мæ амондæн нæ хъазы, 
Нæ цæгъды уарзт мæ зæрдæйы фæндыр. 
Æрбацъæх бон. Кæмдæр цæф саг дзыназы. 
Уыдис нæ цин дæ дзыккутау цыбыр, 
Дæ фæлгонц тайы урс мæйау мæ разы. 
2005 аз 

Æрæфы был мæнæргъытæ тыдтон, 
Мæ армы сæ дæуæн æвдадзæн хастон. 
Йæхи рæвдыдта хуры тынты бон, 
Уыди хæхбæстæ райдзаст æмæ уаздон. 
Фæрнæй ныл уагъта сатæг уддзæф дон, 
Æвæрдта лæнк йæ фæлмæн нæудзар базтæн. 
Нызтон тæвдæй дæ сырх былтæй мыддон, 
Дæ бур дзыкку мæ цæстыхаутæй фастон. 
Тæнæг зæлдаг ныл айтыгъта цъæх арв, 
Бæмбæгау сыстад урс æврагъ нæ быны, 
Ныгъуылд нæ цин йæ рог пакъуыты арф. 
Кæрæфæй хур къæтæр цъити æхсыны, 
Уыдис нæ улæфт хъæлдзæг æмæ тарф, - 
Нæ зыдтам, уый æцæг уыд æви фыны. 
2005 азы 21 август 

Ус & V? 
Фæззæг у хæхты ныр, фæззæг, 
Цырагъ йæхи нæ уыны тары. 
Фæтæргай, афардæг хуыссæг, 
Æддейæ уары æмæ уары. 
Нæ судзы урс цатыры арт, 
Тæдзы йæ пыхцыл нымæт мигъæн. 
Нындзыг æрхуым агъуысты цард, 
Цы кæнон - ихæн мын у, ихæн. 
Æваст кæцæй фæдæ, кæцæй? 
Дæ урс буар тавагдæр у хурæй. 
Мæ уат ысхъарм кодтай, ыстæй 
Фæздæгау адымдтай мæ цурæй. 
Мæ лыстæн - тинты кæрц - дзæбæх, 
Дæ хъарм дзы баззади хæрздæфæй. 
Кæны фæззыгон арв сæх-сæх, 
Нæры нæрæмон тых Æрæфæй. 
2005 азы 23 август, Дыгургом 

Ныгуылы хур. Зыны мæ разы рындз, 
Дзæнæтон арфæй зæдты зарын хъуысы. 
Мæ сыгъд цардыл хæххон мæргътæ кæуынц, 
Уæддæр ма дæу мæ сæфты зæрдæ мысы. 
Дзæгъæл артдзæсты бамынæг цæхæр, 
Фæстаг боны рухс урс бæрзæндтыл тайы. 
Мæ разы ис сæрсæфæн был, уæддæр 
Мæ цæстытыл дæ рæсугъд сурæт уайы. 
2009 азы 29 май 

Дыууæ цæсты - дыууæ цады, æрвыг, 
Зынынц зынгæй зæрин хуртæ сæ бынтæй, 
Зæххыл нывæндынц урс цинтæ сæ тынтæй, 
Æз та сæ арфы агурын фæрдыг. 
Лæууын сæ разы кувæгау уырдыг, - 
Æрцыдтæ ды, æвæццæгæн, мæ фынтæй, 
Æркаст мыл хур изæрмилты дæ уындæй, 
Ыскодта мæн дæ сыгъдæг рухс фæрныг. 
Цы кæнын æз цыкурайы фæрдыгæй? 
Дæуыл рæдауæй аудæд дæ зæд, 
Зынæнт æдзух дыууæ цады æрвыгæй, 
Æдзух сæ арфæй худгæ хур кæсæд, - 
Цæрдзынæн уæд мæ зынты дæр фæрныгæй, 
Хæсдзæн мын цин дæ сыгъдæг фидыц уæд. 
2008 аз 

* * * 
Дуне хæлы, йæ хуыцау ыл рахатт, 
Цинтæ - кадавар, хинтæ - парахат. 
Цард кæлмджын тæрфау абон тæссаг у, 
Сем, æрцу-ма, йæ низтæ йын рахат. 
Ныр пехуымпар дæр кусы гæртамыл, 
Мысы дзуары бын кувæг гадзрахат. 
Гуынтау удхортæ бахсыдтой бæстæ, 
Скодтой йе стджытыл зинтæ паддзахад. 
Уым æнæхай дæн уарзт æмæ цинтæй, 
Дзагдар куывды мæм нуазæнæй ма хат. 
Мæн налат æхсин къæйыл фæуагъта, - 
Уый мыл рацыдис хинæй зын сахат. 
0 нæртон Дзырд, нæ хъуынатæ басудз, 
Царды Хуры зæрин зынгау сахад! 
2002 азы 24 февраль 

Тыгъдызæй сау айнæг дæр халы, 
Кæлы мæсыг. 
Æхсæв ыстонг сабимæ стъалы 
Зыны цæссыг. 
Лæгъстæмæ Фæлвæра Хуыцауæн 
Æргæвды цæу. 
Хъызты рæсугъд бæлас хъæддзауæн 
Табуйаг нæу. 
Вæййы æрвонтимæ æмдзæрин 
Фæлывдæй зин. 
Æрмыдул, сайд чызгæн сызгъæрин 
Нæ хæссы цин. 
Лæгæн æрхуым æмæ фæлладæй 
Хъыг вæййы хъазт. 
Мæн та æгъуыз æмæ æнадæй 
Нæ хъæуы уарзт. 
2002 азы 20 май 

Арф лæнчы знæт бонты бадыс дзæбæх, 
Ам дыл нæ ныдзæвы дымгæ. 
Базæронд уæлбыл дзæгъæлæй дæ бæх, 
Хъарм у дæ кæхцы дæ цымгæ. 
Уадтымыгъ адымдта быдырты дард, 
Басабыр - нал нæры арв дæр, 
Уæрмы уæддæр ма æфснайыс дæ цард, 
Тарстæй æрныгъуылыс арфдæр. 
Тæрфыты, хъамылты сарæх и маргъ, - 
Тауы сыл рухс цинтæ уалдзæг. 
Схъуына дæ нывæрзæн сур хидæй саргъ, 
Тар къуымы сызгæ дæ залдзæг. 
Дардыл та арæнтыл дымгæ нæрдзæн, - 
Судзы сырх пиллоны скæсæн... 
Зад хуымы хизын нывгонд у уæрццæн, 
Арвы хæтын та - цæргæсæн. 
1998 аз 

’ 
* V? * 
Ыстыр хорз ныл æрцыд: 
Поэт ысси хъæбатыр. 
Кæнут ын, адæм, цыт, 
Уæ разы ис бога тыр. 
Зæгъы: бæрзонд у хох, 
Цæхæр нымайы артыл, - 
Кæны гъе афтæ тох 
Рæстдзинад æмæ бартыл. 

ш 
-к Ус Ус 
Зæххыл цытæ цæуы, цытæ! 
Нæ уæрдон аргъуанмæ фæхæстæг, 
Уæд алчи бадæнæй цытæн 
Чысыл фæиртасы йæ фæстаг. 
Æз дæр фæрнон лæг дæн, уырнæг, 
Табу Хъуыды æмæ Фæллойæн! 
Мæ сæрæй акувын ныллæг 
Къоста, Васо æмæ Балойæн. 
2007 аз 

Ус $е Ус 
- Кæцæй фæзынынц мигътæ? 
Цы хинтæ сты уæддæр? 
Хуылыдз мигътæй æд ихтæ 
Куыд фезгъæлы цæхæр? 
- Дзæгъæл фæрстытæ ма кæ, 
Цы дыл бафтауы дис? 
Хуыцау дымы тамако, 
Хуыздæр куыст ын цы ис! 
Бæзджын фæздæг рæдзæгъды, 
Цæй мигъ дзы ис æндæр; 
Йæ сурдымæн æрцæгъды, 
Æркæлы ныл цæхæр. 
2000 азы 1 октябрь 

* * * 
Лæзæры азгай уарынтæй æрнæг, 
Фæлвых æвзар нæ сæндидзы æртæхæй. 
Ызнон уæларвмæ чи скъæрдта уæлбæхæй, 
Æрбадти уый æд хус дзæкъул ныллæг. 
Вæййынц къæйных æгæнон фæндтæ худæг, 
Налат хæзгулау хивæнд у хъысмæт. 
Æмбаст вæййынц хæрам æмæ тæлæт, 
Æргъæу галуантæй баззайы æртхутæг. 
Нæ ивы цард йæ уаг æмæ йæ конд... 
Хъысмæт, мæ сæрты сау сынтау куы тæхай, 
Уæддæр мæ уарзтæй макуы скæн æнæхай, 
Зынæд мæм фидауц рухс æмæ бæрзонд. 
1993 азы 27 ноябрь 

УАЗАПУАДЦЗÆГ 
Уазал нæм уалдзæг нæ уадзы, 
Хъæдыл нæ хæцы сыфтæр. 
Бады мæлдзой хур мæрдадзы, 
Салд хуымты нал тæфсы мæр. 
Арвы къуырф байдзагнæ мастæй, 
Дардыл йæ быдыр ныттар. 
Артъауыз феуæгъд йæ бастæй, 
Цардыл æфтауы былар. 
Тар бон мæ зæрдæ нырхæндæг, 
Бахорз нæ артдзæсты зынг. 
Равдæлон Нафы нæ хæндыг, 
Агмæ дзыназы нæ фынг. 
Агурын удлæууæн - уæгъды. 
Аргъуаны - цæл æмæ хъазт... 
Цард мыл йæ хъыгтæ рæдзæгъды, 
Судзы сындзын арты уарзт. 
Æрхы хъуынджын мамм æрхъуызы, 
Хъал адæм хъазынц уæддæр: 
Арвмæ сæ къæрццæмдзæгъд хъуысы, 
Фарнмæ нæ хъуысы мæ хъæр. 
2004 азы 24 апрель 
239 

ГАНИС 
Лæууы гуыбырæй Хъуды хох мæрдхуызы, 
Йæ сау цæссыгтæ суадæттæй цæуынц. 
Дыууæ ингæнæй сусæг марой хъуысы, 
Дыууæ тæрсыл дыууæ маргъы кæуынц. 
Дзыназы Ганис хохрæбын æрхуымæй, 
Хъæрзы Секъайы сау хæдзар пырхæй. 
0, скодтой мохе фосдарæн йæ хуымæй, 
Зынынц йæ дуртыл тугвæдтæ сырхæй. 
Тындзы Арагви сæфт хъæутæн сæ рæзты, 
Йæ гуырæн не сты Иры хæхтæ ныр... 
Кæддæр нæ дзырд нæ хъыг зæгъын фæрæзта, 
Цæмæн у абон цавддурау æмыр? 
Цы кодтой ир сæ ныййарæг мад Æрдзæн, 
Кæдæм калы йæ хъарм хъæбысæй мах? 
Цæргæсбадæнты сау халон æрцæрдзæн, 
Уыдзæн вайнахæн дзуары хъæд гæнах. 
0 иры бардуаг, арвгæрон кæм тæхыс? 
Дæ фарн фыдбонты срухс кæнæд нæ ных! 
Титан, нæ хъæрмæ рарæдув дæ рæхыс, 
Дæ зынгæй ратт æфхæрд адæмæн тых. 
2003 азы 23 сентябрь 
240 

Фыды зæхх йæ хæрзтыл таучел у, рæдау, 
Йæ фырттæн йæ рыг дæр - сыгъзæрин. 
Хъæддаг бардзæй адæм ыскодта æгъдау, 
Æвзаг сæ ыскæны æмдзæрин. 
Нæ цард æмæ кадæн æфсарм у сæрон, 
Æфсарм æмæ фарн у æвзаг дæр. 
Зæрдæ æмæ зондæй цы лæг нæу ирон, 
Уый ирæн - фыдгулæй ызнагдæр. 
Фыдæлтау ныры фæлтæр не сты нæртон, 
Фæныкгуыз кæд фæцæуы стæры! 
Ныббæтты уæрæседзау махæн тæрхон, 
Æгъдау нын йæ уагыл æвæры. 
Нæ фарн æмæ Нартыл трактаттæ фыссынц, 
Йæ мыггаг кæмæй ферох, уыдон. 
Æфстау зонд нын хинæй фæзмынæн хæссынц, 
Кæнынц нæ нæ зынты дывыдон. 
Æвзарæм ма дзаг фынгтыл абон нæ тых, 
Ысгуыхт ма кæй æфтауы дисы! 
Куырыхоны фæсдуармæ ссоны къæйных, 
Гæлхуыр лæг дæр Кады кæхц сисы. 
Мæ бæстæ, ныллæууыд дæ цæссыг цыхцыр, 
Хæры дын фыд-зæнæг дæ хъиутæ. 
Кæмæн дарыс мадау хæларæй æхсыр, 
Уый калмау æхсыны дæ риутæ. 
0 Иры зæхх, ратт нын дæ хæрзтæй рæдау, 
оынæд нæм дæ рыг дæр сыгъзæрип. 
Æфтауæд нæ уарзт æмæ кадыл æгъдау, 
Ирон дзырд нæ скæнæд æмдзæрин. 
2002 азы 20 октябрь 

Къуырфбадт кæнынц мæ Иры дзыхъхъы мигътæ, 
Рæфты сыл сæфт хур нал æндзары арт... 
Ныууагътам пыхсы тохы бон нæ уарт, 
Нæ кард нын цинтыл баивтой нæ сихтæ. 
Кæнæм нæ тых æнæ сæрфатæй дихтæ, 
Быхсæм тыхстæй æфхæрд æмæ хъыгдард. 
Кæрæф хæлæрттæ разынынц мæнгард, 
Ыстоны знаг мæ игæрæй кæрдихтæ. 
Цы кæнон ныр? Цагъарау дæн уæнгбаст, 
Нæ фæндаг дарддæр - тулæн æмæ нарæг, 
Кæнынц фыдгултæ Иры зæхх хъæухаст. 
Æрбадт мæ риуы сау катай - мæ марæг, 
Куы ратонид мæ зæрдæйæ мæ маст, 
Уæд хъуысид арвмæ дуртæн дæр сæ хъарæг. 
2006 азы 20 май 
242 

* * * 
Æз фæцæуын æрхуымæй, 
Бады сахарыл сæг. 
Ам цы уæлдæф ис, уымæй 
Удыл бафты хуыссæг. 
Ам бырынцъаг у уынг дæр, 
Цард дзы удлæууæн нæу. 
Ам куы цудай, уæд тынгдæр 
Исчи асхойдзæн дæу. 
Ам æдзухдæр тæрхоны 
Раст лæг - саст æмæ даст. 
Зон, Мæрдты дæр зындоны 
Стæлфынц хорз æмæ раст. 
Ма тындз рухс Арвмæ, уым дæр 
Бадынц зинтæ æрмæст... 
Бон - æхсæвæй æрхуымдæр, 
Цард - хъаймæт æмæ хæст. 
2003 аз 

ДЗУАПП 
Фæрсыс, цæмæн цæуын æрхуымæй, 
Мæ дзых цæмæн баци æмыр? 
Æгъгъæд у! - мауал мæ къах уымæй, 
Æфхæрд кæд фæцæгъды фæндыр? 
Мæ арв мын дуг йæ милтæй сæрды, 
Ныр ма цы ныфсæй уон дзырдхъом? 
Беслæны басыгъди мæ зæрдæ, 
Фæци йæ сæджы бын нæ ном. 
Фæхуыдуг уаз туджы нæ зарæг, 
Мæсыг нын нал баззад хæстæн. 
Нæ фæндаг Кады кæхцмæ снарæг, 
Нæ худ нын раивта кæрдæн. 
Ныууадз, фыдæлты кадæг ма мыс, 
Нæ баззад сæфт Нартæн фæдон. 
Беслæны бамынæг нæ намыс, 
Беслæны баталынг мæ бон. 
Мæ ирæн Чъехы дуар - æрвæдзæг, 
Нæ хурх нын балвæста хъæбæр. 
Нæ къухæй нал хауы нæ лæдзæг, 
Хъазуатæй нал хъуысы нæ хъæр. 
Фæци нæртон Ныхас æдзæрæг, 
Нæ таурæгъ хъарæгæй фæцис. 
Æз ма кæмæн цæгъдон дзæнгæрæг, 
Фæсхæст цæуыл кæнон фæдис? 
2007 азы сентябрь 

БÆХÆМÆКУЫДЗ 
Нæ Зæхх гыццыл хъазæн у - къори, 
Йæ таурæгъ - хæст æмæ фæдис. 
Æлгъин у ног цаутыл истори, 
Цы ис, уый раджы дæр уыдис. 
Уыдис Калигула æгъатыр, 
Сенатмæ батардта йæ бæх; 
Дзырдта: «Мæ хайуан дæр - сенатор, 
Уæ цуры сфидауы дзæбæх». 
Фæци уæздан бæхæн йæ рæстæг, 
Сенаты нал кæндзæн мыр-мыр. 
Нæ вæййы змæст заман æвæстаг, 
Куыдзы дуг ралæууыди ныр. 
Тыхбар йæ кæнонтæ куыд уадза? 
Йæ тæрхон - раст æмæ сыгъдæг. 
Уæлмонцæй Галуаны æд гадза 
Нæ разы балæууыд фæтæг. 
Кæнæм цыты æмдзæгъд йæ куыдзæн, 
Нæ цинæй разилы нæ сæр, 
Ай-гъай, æвзæрст лæгтæй нæ уыдзæн 
Фæлывддæр, хин кæнæ зыддæр. 
Нæ ивы царды фæтк йæ мидис, 
Йæ митæй ницы ис æвзæр. 
Куыдзæн уæ мачи кæнæд фидис, 
Вæййы ма уымæй дæр куыдздæр. 
2004 азы 31 декабрь 
245 

АРС 
Ныууасы хæлд мæсыгæй сынт: 
«Нæ хъæды тугдзых арс фæзынд. 
Зæгъынц, цæры, дам, арс дыргъæй.. 
Уæд уæтæр чи уадзы пырхæй? 
Уæгъуыр дæ, сау кусæг, уæгъуыр, 
Мыдхор дын апырдта дæ фыр. 
Дæ сæрыл уары, мæгуыр, зæгъ, 
Æрбабын хъæдрæбын дæ сæгъ. 
Вæййы цъæх бирæгътимæ бал, 
Рæхджы дын асæрфдзæн дæ гал. 
Кæрæф арс нал зоны æфсарм, 
Фæстагмæ стигъдзæни дæ царм. 
Кæм ма сты мæрдтæ дæр æвыд, 
Къæфы нæ хæдмæлхор сæ фыд... 
Фæуæд йæ амæттаг дæ фос, 
Уæддæр ма скæн дæ сæрæн хос. 
Дæ къухы - бел æмæ фæрæт, 
Сырдæн йæ хуыздæр хос - мæлæт». 
2007 азы 10 октябрь 
246 

УÆДÆМÆНЫР 
Фыдæлтæ цардысты лæгæтты, 
Зын уыд тæссаг цуанæй цæрын. 
Æлгъин зæхх фаг бæркад нæ дæтты, 
Зынаргъ уыд цæхх æмæ кæрдзын. 
Мæгуыр зындарæн у зæрондæй, 
Йæ куыстæй нал фæтæдзы сой, 
Æмæ йæ къæдзæхтыл бæрзондæй 
Тæсчъы æвæсмонæй тылдтой. 
Уыдис хъуынсæр варвæр æгъатыр, 
Ысрухс и ахуырæй нæ дуг, 
Цъæхсæртæй раивтам нæ цатыр, 
Къæбæрыл нал калæм нæ туг. 
Нæ дуне байдзаг ис бæркадæй, 
Нæ цард - фæрныг æмæ домбай. 
Уæддæр та ног фæлтæр ыскатай, - 
Кæм и зæххон хæрзтæй уæлдай? 
Вæййынц зæронд адæм зындарæн, 
Хъæуы сæ хойраг æмæ цæхх... 
Кæм ма ис тулæн тæскъ ыссарæн, 
Кæм и нæ сахарты къæдзæх? 
Уæддæр хæйрæг тыхбар йæ зондæй 
Ыссардта хистæртæн мадзал: 
Куы уой ыстонг, уæд сæ нывондæй 
Хæсдзæн дæлимонтæн адзал. 
Æртæр сæ раууатмæ фыдгуыстæй, 
Сæ тых сын удхарæй лæмар, 
Гъе стæй сæ тыхст æмæ сæ рыстæй 
Мæлын - сæ хос æмæ сæ бар. 
2005 азы 18 январь 
247 

ФЫДСЫЛЫ ÆЛГЪЫСТ 
Уыдтæ рæсугъд æмæ налат, 
Дæ фæндтыл бастай мæн рæхыстæй. 
Æз дын нæ батавтон дæ уат, 
Ды мæ зæрдæбынæй æлгъыстай: 
«Дæ хъысмæт утæхсæн фæуæд, 
Тæхæнт дæм зæды хуызы зинтæ. 
Куы судзай уарзтмондагæй, уæд 
Дæ уаты макуы бавзар цинтæ. 
Дæ царды макуы ссар æнцой, 
Дæ уд дын калмау цъирæд катай. 
Дæ сæрыл разилæд куырой, 
Мыдадзау иры сæрыл батай, - 
Уæддæр дæ куыстæн ма уæд аргъ, 
Бæсты сын ма цæуæд дæ хæрзтæ. 
Фæндагыл ма фæраз дæ уаргъ, 
Хæсты-иу ма схæцæнт дæ гæрзтæ. 
Кæнæд-иу сусæны Хъæриу 
Дæуæн сыгъд быдырæй æнтæфдæр, 
Куы мæлай дойныйæ, уæд-иу 
Дæ разы бахуыскъ уæд Ирæф дæр!» 
Æрцыд дæ карз æлгъыст мæныл: 
Мæ уарзт - æнæрай æмæ тухæн, 
Мæ царды ницы ис нывыл, 
Кæнын бæсты хъыгты хъуырдухæн. 
Уæддæр пехуымпарау быхсын, 
Мæ царды нал уыдзæн фыддæр зын. 
Цæссыгæй зæххы сæг æхсын, 
Нымæхсын зарынæй мæ хъæрзын. 
248 
2008 азы уалдзæг 

МÆКУЫВД 
Мæ хуым сыгъзæрин бон рывтон, 
Йæ уындæй зарыд зæрдæ. 
Хуыцаумæ уаз дзырдтæй куывтон, 
Фæдзæхстон ыл нæ сæртæ. 
Нæртон æвзартæ дардтой цъæх, 
Сæ сыфтыл хъазыд уахъæз, 
Йæ узæлд сатæгæй дзæбæх 
Мæ тыхтæн кодта ахъаз. 
Уæд арв æрбаталынг æваст, 
Фæцыд кæмдæр гæрæхтæ. 
Ыстынг и сау уæйгуытæн хъазт, 
Фæлдæхтой кæмттыл хæхтæ. 
Тылдис нæргæ-уыраугæ мигъ, 
Цæхæртæ калдта тарфæй. 
Куывтон Хуыцаумæ, фæлæ их 
Хуырау нызгъæлдта арвæй... 
Тыхдымгæ, ставд их æмæ зæгъ 
Ныссæрфтой хуым бындзарæй: 
Мæ хъугом асыгъдæг дзæбæх 
Хæмпæл æмæ æвзарæй. 
Мæ зиу нæ рауади æвзæр,- 
Ныр мæ нæ хъæудзæн рувын. 
Хуыцау, цы ма скæнай хуыздæр? 
Æз та дын ногæй кувын: 
Кæрдзын мæ хоры сæрæй хæр, 
Дæ уарзт кæнæд дзæнгæлтæ, 
Æгайтма не ’руарыд уæддæр 
Мæ гом сæрыл зæгæлтæ. 
2007 азы 5 ноябрь 

СУСÆГХЬÆЛÆС 
Æрсабыр иугæр æхсæв, - уæд 
Мæ хъусы чидæр дзуры... 
Фæрсын: хæйрæг дæ æви зæд? - 
Ызмæлæг нæй мæ цуры. 
Фæдзуры: «Сæфтдзаг у зæронд, 
Йæ тых, йæ бон лæзæры. 
Цæуынц дыл азтæ, фæлæ зонд 
Нæ цæуы фаг дæ сæры. 
Кæм хъæуы доны цæуын, уым 
Æдзух цæмæн дæ сгарæг? 
Тæнæг ран разыны хуыдым, 
Йæ арфы стæлфы барæг. 
Ызмæнтыс цъиуджын каркау мæр, 
Бæлæстæ садзыс рæгътыл; 
Куы фестай Хъæдырухс, уæддæр 
Нæ зайдзæн дыргъ фæдæгъдыл. 
Æрбадт нæ Иры дзыхъхъы мигъ, 
Ды йæ мæрзыс дæ худæй; 
Нызгъалы мигъ дæ сæрыл их, 
Мæрдтæм цæуыс цæрдудæй. 
Зæххыл сæрибар нæй лæгæн, 
Нæй амондæн æрцахсæн; 
Тыхбар дæ уацайраг кæндзæн, 
Дæ дзырдыл дардзæн сахсæн. 
Кæд уыди курдиатæн аргъ, 
Йæ куыстæн кад кæд уыдзæн? 
Æрчъитæ скæндзæн олигарх 
Дæ рагъдзармæй йæ куыдзæн. 

Кæм ис мæгуыр лæгæн хуыцау? 
Йæ кувын Арв нæ хъусы. 
Æлдармæ чи цæуы хуындзау, 
Ис уымæн бас йæ къусы. 
Сыггай нызгъæлæнтæ гæнах, 
Ды йын кæныс быцæутæ; 
Хæрынц йæ хæлддзæгтыл хъаймагъ 
Лæгмар æмæ’ быдзæутæ. 
Цы у дæ тох? Уыдзæн дæ мызд 
Зæрдæниз æмæ суари. 
Æфсæст у къутуйы бын мыст, 
Æрхауы арвæй уари. 
Æууæндыс алкæуыл... Лæгæн 
Цæстысындз у кæйдæр кад. 
Дæ арм кæмæн дарыс фынгæн, 
Æлгъиты уый дæ бæркад. 
Сослан нæ дæ æмæ дæ ных 
Балсæджы цалхмæ ма дар; 
Тыхбар дын басæтдзæн дæ тых, 
Æмбары уый къуырма дæр...». 
Цы вæййы - зæд æви хæйрæг? 
Мæ хуыссæг мын фæсуры. 
Йæ номæн ницы ис бæрæг, 
Ызмæлæг нæй мæ цуры. 
2008 азы 12 мартъи 

САУ АДÆМ 
Уæ равзæрд нæу нæртон адæмау артæй, 
Нæ уæ хæссы æрвон тыгъды Æрфæн. 
Уæ астæу нæй сыгъдæг дзуарæн цæрæн, 
Цæут сымах Хуыцауыл дæр мæнгардæй. 
Нæ домын æз уæздандзинад цагъартæй, 
Сымах æрмæст хæрамы стут сæрæн. 
Нæ кæнут аргъ зæрдæ æмæ дзырдæн, 
Нæ кæнут аргъуц зондæй æмæ бартæй. 
Хæлхъой адæмæн талф-тулф у сæ цард, 
Хæры сырдау пехуымпары уæ хахуыр, 
Бæлоныл дæр нæ ауæрды уæ кард. 
Дæндагдзæфтæй нæ фарны хур фæкъахыр. 
Нæ хæхты дæттæн нал хъуысдзæн сæ зард, 
Уæддæр нæ халынц сау адæм сæ ахуыр. 
2007 азы 27 январь 

Арвыл сау мылазон бады, 
Сау халон - хъæргæнæг. 
Хъæр кæны, йæ хъæлæс фады, 
Хъахъ кæны йæ зæнæг. 
Байдзаг сау сынтытæй бæстæ, 
Акæс, уæд - мæрддзыгой. 
Зилдухæн кæнынц, - сæ фæстæ 
Хъæд кæсы æндзыгæй. 
Бадынц сахарыл фæздæгау, 
Сурынц ын йæ фынтæ; 
Саувадыг æхсыны стæгау 
Урс хурæн йæ тынтæ. 
Мигъау боныл аууон дары, 
Нал нæм зыны арв дæр. 
Бастад сахар æмæ тары 
Аныгъуылы арфдæр. 
Май æрцыд, фæлæ сæударæй 
Булæмæргъ нæ зары, - 
Ахст у хъæд, æмæ хæдбарæй 
Къудзи дæр нæ ары. 
2009 азы 7 февраль 

РИФМÆТÆ 
Хъаймæт æрхæстæг, 
Нæ дуг ныррахæн. 
Куыд разынд рæстæг 
Сæрсæфæн махæн! 
Цъыфдзастау тæвды 
Нæ цард ыссымæр. 
Рæстæй æргæвды 
Лæджы æфсымæр. 
Нæ хох лæбыры, 
Цæуæм æрхуымæй. 
Хъæздыг мæгуыры 
Тæры йæ хуымæй. 
Нæ тых, нæ сæртæн 
Мæнгард ысхицау. 
Нæ Дзыхъхъ æвзæртæн - 
Цæлдон, къæбицау. 
Ныууасы халон, - 
Дæ къам æрывæр: 
Рæхджы дæ хъалон 
Уыдзæн æртывæр. 
Поэт йæ къуымы 
Хæры йæ къæбæр, 
Йæ бæх та хуымы 
Зæфцæй ысгæбæр. 
Хъæзнæй цыдæртæ 
Нæ къухы бафтид, - 
Уæддæр нæ зæрдæ 
Уыдзæн хæрзафтид. 

Нырма нæ дзыбыр 
Æрдзæты дары... 
Нæ зонд ысцыбыр, 
Ныгъуылæм тары. 
2009 азы 10 мартъи 

СОЛÆМАНЫ СУРÆТМÆ 
Уынын дæ ныв - иронарæзт, æвзыгъдæй 
Дæ топп - æргъæвд, хъазуаты кард - æлвæст, 
Цъæх пиллон уадзы Хъобангомы хæст, 
Дæ мæсыгыл фæдисы арт ыссыгътай. 
Цы радта æрдз ирон лæгæн йæ тыхтæй, - 
Дæ фæлгонцы æрцыдысты нывæст; 
Уыдтæ хъару ’мæ фидауцæй æххæст, 
Дæ сурæт баззад айнæгыл æндыгъдæй. 
Дæ фезмæлд - арт, дæ цæстæнгас - æхсар, - 
Нæрæмон Хазби рацыди дæ хуызы, 
Сæтты дæ рухс цагъарад æмæ тар. 
Дæ заманæй дæ зæрин хъæлæс хъуысы, 
Уыдтæ нын ды æрвон фарнæй лæвар, 
Ныр дæ нæ ир рæсугъд зарæгау мысы. 

Зын у цæрын. Æлгъыст зæххыл лæгæн 
Йæ цард, йæ фæндаг никуы сты йæхи бар. 
Йæ фæндтæн нæй мадзал æмæ гæнæн, 
Нæ уадзынц мæн мæ тыхст сагъæстæ хибар. 
Зын у цæрын. Зæххыл рæстдзинад нæй, 
Уыны хайуан йæ цæстысындз æфсургъæй. 
Лæгау лæг нæм куы фæзыны, уæд æй 
Фыдгулау марынц агъуыд адæм хурхæй. 
Зын у цæрын. Рæсугъд розæ куы уай, 
Уæд дыл къуыдыркалм хафдзæни йæ ныхтæ. 
Фæрныгæй фест хъуынсæр паддзах-домбай, 
Бецау, уæддæр бындзыты раз æдых дæ. 
Зын у цæрын. Куы схъæздыг уа сæлхæр, 
Уæд ын цæудзæн куырыхон лæг хуыгæсæй. 
Куы рафæлдæха дун-дуне, уæддæр 
Сырддонцъиу хорз нæ зæгъдзæни цæргæсæй. 
Зын у цæрын. Лæгмарæн дæр вæййы 
Æлгъыст зæххыл хуыцау æмæ сæрхъызой. 
Фæлитой нæм æртæ мады дæйы, 
Хæры мæнгард æнæвгъауæй зæххысой. 
Зын у цæрын. Сыгъд фæндæгтыл æд уаргъ 
Хæтдзæн пехуымпар хъисыны æдзухдæр. 
Нæ уыдзæн уарзтæн арфæ æмæ аргъ, 
Нæ кæны цард хуыздæр æмæ рæсугъддæр. 
2004 азы 4 июнъ 
9 Джыккайты Шамил 
257 

гано 
Нал ахсы нæ гæды мыст, 
Бастад - ферох дзы йæ куыст. 
Уасы даргъ кæрты сыдæй, 
Къуымты разилы зыдæй. 
Уæлæ - тынг ныллæг у арв, 
Уым та - стыр фиуыйас царв. 
Гино нал кæны фынæй, 
Царвмæ сгæпп ласы бынæй. 
Нæй, нæ фæрæстмæ йæ гæпп, 
Сау зæххыл фæцыд йæ тъæпп. 
Гино, арв дæм нæу æввахс, 
Цæй, фæлтау мыстытæ ахс. 
Арвыл царвы фæзгъæр нæй, 
Уый æрвон цырагъ у - мæй. 
2007 аз 
258 

КЪÆБЫС ÆМÆ ГÆММИ-РУВАС 
Цардис иу рувас къæрныхæй, 
Сайдта сырдты дæр къæйныхæй. 
Уыд æнæфсис æмæ зыд, 
Арæх кæркдонмæ хъуызыд. 
Ахста бæдулты йæ дзыхæй, 
Хаста кæрчыты нæ сыхæй. 
Хъæр кæны Нана: «Фæдис!» 
Фæлæ хорз цуанон кæм ис? 
Уæд Къæбыс гыццыл уыд асæй, 
Тагъд кæм айрæздзынæ касæй! 
Уæд Нанайы хур - Цæрай 
Хаста Къæбысæн йæ хай. 
Лæппу куыдзимæ фæлымæн, 
Амыдта хæцынтæ уымæн. 
Иу æхсæв та уæд хуыснæг 
Кæртмæ бахъуызыд сындæг. 
Уый нæма тарсти Къæбысæй, - 
Йемæ рахæцид хъæбысæй: 
«Циу Къæбыс? Тых дæр дзы нæй! 
Хъарм къуымы кæндзæн фынæй». 
Рувас сисбынты фæбыры, 
Цыма фестади куырм уыры. 
259 

Фæлæ къæрныхæн æваст 
Райхъуыст кæркдонæй йæ уаст. 
Куыдз ын ацахста йæ къæдзил, 
Рувас атымбыл, фæкъæдз и. 
Нал у ныр Къæбыс гыццыл. 
Дзуры йæм Цæрай: «Хæц ыл!» 
Ехх, гæды рувас, мæгуырæг, 
Ды цæмæн уыдтæ абырæг?! 
Лидзы пыхсбынты Гæмми... 
Гъей, дæ къæдзил та кæм и? 
Кæс, сæрæн Къæбыс нæ разы 
Кæрты пух дымæгæй хъазы. 
Уæуу, мæгуыр рувас, мæгуыр, 
Къудайæ куыд цæрыс ныр?! 

ДЫУУÆ БÆЛАСЫ 
Хохы сау къæдзæхыл рæзы 
Стыр рæсугъд бæлас - цъæх нæзы. 
Тар бон ыл æртыхсынц мигътæ, 
Дымгæ йын сæтты йæ хихтæ. 
Фæлæ сабыр æхсæв тары 
Уымæн булæмæргъ фæзары. 
Хъазы уæд йæ сæрмæ стъалы, 
Арвæй йыл æвзист дон калы. 
Комæй йæм фæрв бæлас дзуры: 
«Рацу, ам æрцæр нæ цуры. 
Дзыхъхъы зæй æмæ тымыгътæ 
Махыл не ’взарынц сæ тыхтæ. 
Рацу, ам ныл дур нæ тулы, 
Уым кæдмæ цæрдзынæ къулы!» 
Дзуры къæдзæхæй цъæх нæзы: 
«Мæн уæ цард нæ хъæуы фæзы. 
Дзыхъхъ хæдбар удæн нæ бæззы, 
Уым мæныл ныббаддзæн пъæззы. 
Уым мæнмæ нæ тæхдзæн маргъ дæр, 
Нæй мæхи зæххæй зынаргъдæр». 
2007 аз 
261 

Мæ цард хъæмпы халы аргъ нæу, 
Мæ сæрæй рухс нæ кæлы. 
Мæ хуымы байтауын мæнæу, 
Æрзайы дзы гæнгæлы. 
Æрвылбон амайын мæсыг, 
Æрвылæхсæв мын хæлы. 
Хуыссы мæ арт, æмæ цæссыг 
Йæ фæныкыл ызгъæлы. 
Рæдыд мын никуы вæййы барст, 
Фæласы дон мæ хæрзтæ. 
Нæ дæн фæрнæйдзаг, æмæ уарзт 
Цъыввытт кæны мæ фæрсты. 
Хæрам мыл сагъуыди бындзау, 
Тæрын æй - уый кæм сæтты! 
Уæддæр мыл ауды хуыцау, - 
Мæ уæхскыл бадынц зæдтæ. 
Фæхъуысы хъæлдзæгæй сæ зард, 
Æнкъары йæ мæ зæрдæ. 
Кæнынц æхцон мæ удæн цард 
Йæ рухс æмæ йæ зæлтæ. 
2008 аз 

ХАЗАРТÆ 
Уыдысты хазартæ хæтой, 
Æрцахстой тыгъд быдыртæ дардыл. 
Уырысмæ къæйныхæй бырстой, 
Æвæрдтой уæззау хъалон нартыл. 
Хæстон адæм хордтой хъаймагъ, 
Сæ дойны-иу састой хъуымызæй. 
Сæ комытæф арвыл - æврагъ, 
Сæ балц та тымыгъ уыд, тыгъдызæй. 
Уæд иу дуджы скодтой æлдар 
Хазартæ хæддзуйæ сæхицæн. 
Æхсæвау сæ рухс бон ныттар, 
Сæ цардæй хæстамонд фæхицæн. 
Фæзмыдтой кæйдæр æгъдау уæд, 
Тыгъд быдырты бамыр сæ кадæг. 
Фыдæлтæн мæрдырох сæ фæд 
Æмбæрзта мæрдон рыгæй цадæг. 
Дæлбармæ нæ вæййы æхсар, - 
Æвæлмон цард домы æндæр кад. 
Æхсары бын басаст хазар, 
Фæхаста йын йе знаг йæ бæркад. 
Уыдысты хазартæ хæтой, 
Кæйдæр бæрны радтой сæ бæстæ. 
Æмбисондæн баззад сæ кой, 
Зæххы цъарыл нал и сæ хъæстæ. 
2009 азы 14 мартъи 
263 

Лæгæн дзæвгар вæййы фыдгултæ, 
Куыйдзыхтæ хуры дæр хæрынц. 
Хæрамæй амбулынц мæ хъултæ, 
Мæ артыл доны къус кæнынц. 
Нæ халы сау халон йæ ахуыр, 
Сынтæн хæдмæл хæрын - йæ цин. 
Зæххыл æнусон низ у хахуыр, 
Нымудзын сау лæгæн - йæ дин. 
Дæ ныхыл Бонвæрнон куы хæссай, 
Уæд дзы æхсæвдзутæ тæрсынц, 
Сæ сæфт у рухс, æмæ йæ тæссæй 
Дæ разы байтаудзысты сындз. 
Хъызæд! - сæ азарæй нæ тæрсын, 
Фæдзæхст у рухс Фарнæй мæ цард. 
Мæн фурды баппарæд, уæддæр сын 
Хуыссын нæ бакомдзæн мæ арт. 
Йæ рухсы сæфдзысты сæ хинтæ, 
Уыдзæн сæ мæрдтæмвæндаг сыгъд. 
Хæссы мын ног уæлахиз цинтæ, 
Кæны мæ тохы монц æвзыгъд. 
2009 азы 15 мартъи 

АРГЬАУ 
Нæ комы стыр дыргъдон уыдис, 
Йæ дыргъ - нæ фарн æмæ нæ ис. 
Мæ зæрдæ, - ма уæм кæсæд дис, - 
Йæ сæрмæ рухс хурау сыгъдис. 
Сымах кæрæф ыстут, хуыснæг, 
Æхсæв уæ нал ахста хуыссæг. 
Йæ рухсæй уæ хъыгдæрдта хур, 
Æхстат ыл талынг къуымтæй дур. 
Уæ цæфтæй хур-цырагъ ныппырх, 
Æвгæдтат хус хæлцонты дыргъ. 
Уæд уыл фæрныг дыргъдон ныттар, 
Уæ цæуын нал уыдис уæ бар. 
Нæ дыргъдон нал у ныр уæ фаг, - 
Фæстæмæ нал арут фæндаг. 
2009 аз 

Иунæг ыстæм æз æмæ Хуыцау, 
Дунетыл æмбал кæмæн нæй, ахæм. 
Нал нæм цæуы Нафы дæр хуындзау, 
Царды сыфтæ цадæггай фæлдахæм. 
Иры дзыхъхъы иунæгæй рæхцын, 
Арвы къуырфы бадыс ды æрхуымæй. 
Æз хæрын цæссыгтимæ кæрдзын, 
Ды цæрыс, цæмæй дын кувынц, уымæй. 
Разынди дæ рухсдæр зæд мæнгард, 
Ныр тæлфы дæ фыдæхæй зындоны. 
Рацыд мыл гадзрахатæй æмгар, 
Уый йæ бонтæ хъарм бынаты тоны. 
2009 аз 

ДЗУАПП 
Сæттын: фæдзурын сонтæй, 
Мæ хъуыды - субъективон, - 
Фæлæ ма ныр зæрондæй 
Мæ уды сконд куыд ивон? 
Цы ис рæсугъд, дзæбæхæй, 
Уый хъулон уарзт фæкæнын; 
Цы равзæры фыдæхæй, 
Фæнды мæ уый ныгæнын. 
Гадзрахатæй куы цæуай 
Дæ адæмыл, дæ бæстыл, 
Мæнæн та хорз куы фæуай, 
Уæд дæр куыдз дæ мæ цæсты. 
1979 аз 
267 

БЫДЗÆУТЫДУГ 
Нæ дуджы нал хъæуы герой, 
Рæгъы куырыхон дзырд нæ цæуы. 
Вæййы хъуыдыгæнæг сæргой, 
Рæвдауынц хъал адæм быдзæуы. 
Æрцыд сырдонты рæстæг ныр, 
Фæци уырызмæгтæн сæ заман. 
Нæ сæргъы балæууы гæлхуыр, 
Фæлитой басгуыхы байтаман. 
Тæрæм дæлдон хуыдымты нау, 
Тæхы цæхæр уады хъис арвмæ, 
Уынæм сæ диссæгтæ фынау, 
Кæсæм уæлхур тыгъдæн йæ арфмæ; 
Лæмарæм сау мæрæн йæ сой, 
Дзынгатау Зæххы сау туг цъирæм, 
Æрфæны нал уадзæм æнцой, 
Кæнæм та Марсмæ дæр æртхъирæн. 
Кæй куыст у се скæнæг, кæй тых? 
Æрвон тыгъд чи сгары йæ зондæй? 
Нæ зонæм уый! - фæлæ къæйных 
Табу кæны айуантæн сонтæй. 
Æхсæв нын чи дары цырагъ, 
Гъе уыдон рох вæййынц æрдонгæй, 
Фæлæ сыдывд быдзæу хъаймагъ 
Хæры цыты куывды æввонгæй. 
2009 азы 15 январь 

Зондджын мын амоны зонд: 
«Ма дзур æргомæй æцæгтæ. 
Цардæн нæ ивы йæ конд, 
Раст лæгæн бирæ и знæгтæ. 
Дауы дæм марæг йæ кард, 
Хахуыр дæм хъавы æргомæй. 
Алкæмæн мауал кæн арт, 
Баззад дæхи кæрдзын хомæй». 
Зонын: фыды ус - фыдрын, 
Мад мын нæ разынд Ирыстон. 
Ирæн йæ рынтæ хæрын, 
Уый та мын дары кæндысдон. 
Гамхуд нæ хæссы нæртон, 
Хорз лæг нæ дары фæсномыг; 
Царды кæм хъæуы тæрхон, 
Уым та нæ вæййы æгомыг. 
Радта мын Рухс æрдз æвзаг, 
Хотыхтæй уый у фыццагдæр. 
Раст дзырд - мæ цардæн тæссаг, 
Худинаг - уымæй тæссагдæр. 
2009 азы 20 февралъ 

Зæгъы уæздан ирон мæнæн: 
«Тебя уж заказали». 
Уæ фæндтæ уæгъды сты, - лæгæн 
Нывы скондæй адзал и. 
Ыссарынц иу афон мæлæт 
Имам æмæ паддзах дæр, 
Æртæрдзæн сау мæрмæ хъысмæт 
Тæрхоны бон сымах дæр. 
Бæдæйнаг! Сафы уæ фыдгул, 
Æрдумæ уæ нæ дары, 
Уæ фæрцы иры кад фæкъул, 
Уæ худинаг нæ мары. 
Фæхъазыд сау бонты мæнгард 
Уæ мадæлтæй Беслæны, 
Сымах æм не сласут уæ кард, 
Æфхæрд уын тæф нæ кæны. 
Æууæрста иры знаг фырау 
Уæ устыты, уæ хоты, - 
Сымахмæ касти уый фынау 
Озрек æмæ Елхоты. 
Лæгсырдтæ сау арты сыгътой 
Уæ сабиты цæрдудæй. 
Сымахæй ферох и сæ кой, 
Уæ зæрдæтæ цы дудой! 
Æдæрсгæ уаз уæлмæрдты ныр 
Фыдгæнд кæны сæ марæг. 
Кæнут тыхгæнæгæн хатыр, 
Мæнмæ та хъуысы хъарæг. 

Уæ динæй баталынг уæ зонд, 
Хъаймагъ уын у Ирыстон. 
Кæнынц бынхор æмæ тæссонд 
Аланты зæхх гæныстон. 
Лæгмæ нæ рацæут æргом, 
Æххуырсут æм лæгмартæ... 
Гъе афтæ хъахъхъæнынц сæ ном 
Ныры заманы нартæ. 
2009 азы май 

Мæ Ир, цы маст зоныс мæнæй, 
Мæ уд цæй охыл дарыс артмæ? 
Кæд мын цæрæн дæ риуыл нæй, 
Уæд дзы кæдæм фæлидзон дардмæ? 
Дæ дзыхъхъ къуындæг куы у уæрмау, 
Уæд дзы куыд бирæ ис цагъартæ! 
Кæнынц дæ фыдгултæн козбау, 
Сæ ныхтæй сау зæхх хойынц нартæ. 
Куы фенынц калмы комы сом, 
Уæд ын кæнынц æхцонæй пъатæ. 
Æгадæй нал хизынц сæ ном, 
Хæссынц зæрин худау сыкъатæ. 
Мæ фæдыл гамхудты хъуызынц, 
Цæвынц мæ аууонæй æмбæлттæ. 
Цæгъдын дæ фарны хуымы сындз, 
Уæддæр кæм ихсийынц хæмпæлтæ! 
Уæдæ кæдæм сафон мæ сæр, 
Лæгау кæм цæрдзынæн дæ фæстæ? 
Кæд мыл уæлæхох дæ, уæддæр 
Ды дæ мæ удлæууæн, мæ бæстæ. 
2009 азы 23 май 

НЫСТУАН 
Дæ ныхас - лæгъз æмæ фæлмæн, 
Бæззы мæнæн æвдадзæн: 
«Ныскъуыдтæ дуг, æмæ лæгæн 
Нæ комы уый æндадзын. 
Нæ цард фæфæлдæхти цæхгæр, 
Нæ бæсты уаг - дызгъуынтæ. 
Дæумæ, куы фестай зæд, уæддæр 
Нæ хæсдзæн цард йæ хуынтæ. 
Нывыконд рахæссæм æрдзæй, 
Нæ ивы уый нæ митæй. 
Цæры сæрибар лæг рæстæй, 
Тыхстæй мæлы фæлитой. 
Æрбады дидинæгыл бындз, 
Фæсафы дзуг æвзæр фыс. 
Хуы дыл куы ахафа йæ фындз, 
Уæд ыл дæхи цы сæрфыс! 
Куы уай æнæвдæлон куыстæй, 
Уæд дыл нæ тыхсдзæн катай. 
Дæ хъуыддаг кæн нывыл, ыстæй 
Фæскъæвда мигъау батай. 
Фыдгулты рæстæджы бар уадз, 
Фæлтау дæхи æрымбар». 
Дæ фæдзæхст разынди æвдадз, 
Дæхæдæг та - пехуымпар. 
2009 азы 31 май 
273 

Нæ фыссæг фæсивæд, ныббарут мæнæн, - 
Мæ азарæй тонут уæ хъуынтæ. 
Ныр дæр та мæ фарнæй уæ кувын фæмæнг, 
Хуыцау уын нæ исы уæ хуынтæ. 
Гæлхуыртæм æмхиц у хæцгæ низ - хæлæг, 
Уæ сау туг уын къогъойау цъиры. 
Уæ хуымтæ - чъылыхдон, нæ дæттынц тыллæг, 
Сæппой бæх лæгъзы дæр нæ сиры. 
Цæргæсæн йæ бæллиц - бæрзонд арв, уæрæх, 
Фæбæллы бæхы мардмæ халон. 
Цы уын кæнон? - балцы нæ мæлы мæ бæх, 
Нæу цæргæс хæдмæлхортæн балон. 
Нæ бадынц уæ хъултæ нæртон хъазты сах, 
Уæ зæрдæ æлгъин у фæлхасмæ. 
Хъазуаты æмбæхсутуæ хъузджы сымах, 
Нæ уæм сидынц адæм ныхасмæ. 
Парнасмæ уыл фæндаг уæнгмардæй ныддаргъ, 
Уæ цыппæртыл хилут йæ хæрды. 
Нæ кæны уæ тухитæн хурон зæд аргъ, 
Йæ хохмæ нæ уадзы гæлхæрды. 
Уæ зонд у, уæ зæрдæ сымахæн цæлхдур, 
Фæсайдтой уæ ногæй уæ фынтæ. 
Фæвæййы фыдæхсæв - ыскæсы мыл хур, 
Уæ зæрдæ уын халынц йæ тынтæ. 
274 
2009 аз 

РАЗВОД 
Хæрзбон, мæ цæсты рухс, мæ цин, 
Дæуæй мын ницы уыд зынаргъдæр. 
Уыдтæ мын дзуар æмæ æхсин, 
Цыдтæн дын тар æхсæв цырагъдар. 
Фæзылд нæ царды дуг цæхгæр, 
Æхсин нæ рæстæджы - зындарæн: 
Фæдомы буц митæ æгæр, 
Йæ монцты нал фæзоны арæн. 
Кæм ма ис фарн æмæ æфсарм! 
Кæныс мае фыдгултæй хæзгултæ. 
Æгъгъæд! - ыстигъут мын мæ царм, 
Тæрынц мæ хауæнмæ фыдгултæ. 
Кæрæдзи нал æндавæм мах, 
Хæрзбон, мæ цæсты рухс, Æцæгад! 
Кæнын нæргæ топпæй гæрах: 
Фæндараст - бацагур дæ цæгат. 
2009 азы 14 апрель 

* Ус Ус 
Раст загъта нæхи Васо: уыдысты 
Бирæгъ æмæ хуры фæдон Нарт. 
Ахæм фырттæ кард æмæ фыд ысты, 
Артдзæсты нæ иу кæны сæ арт. 
Бирæгъонтæ - зыд æмæ æгъатыр, 
Пирынц зæхх æд хъæд æмæ æд дур. 
Нал баззади хуронтæй бæгъатыр, 
Баззад арвыл саударæгæй хур. 
2009 азы 6 апрель 

Курын уæ, цъæх бирæгътæ, хатыр, 
Æз сымах фæджиздардтон кæддæрты: 
Дардтон-иу мæ фосдоныл гуыдыр, 
Хъазын уæ нæ бауагътон мæ кæрты. 
Тутыры уын никуы радтон фыр, 
Худы-иу цæххойæн дур ыстыхтон. 
Сонт уыдтæн, æгъатыр, фæлæ ныр 
Базыдтон табу кæнын уæ тыхтæн. 
Амонынц мын дзуарылæгтæ зонд, - 
Бирæ сты Хуыцауы раз уæ хæрзтæ. 
Нал уыдзæн мæ уæтæрыл æмбонд, 
Æз æрсдоны баппæрстон мæ гæрзтæ. 
Кувæг Ир уын мин азтæй фылдæр 
Урс уæрыккæй сау хъалон фæфыста. 
Рацæут, уæздан сырдтæ, ныр дæр 
Хизынц сабыр хъæдгæрон нæ фыстæ. 
Рацæут, цы уæ хъæуы хуыздæр, 
Арвæй уын нæ папитæ - нывондаг. 
Не срæйдзæн уæ куывды бон куыдз дæр, 
Суадздзыстут лæвар тугæй уæ мондаг. 
2009 азы 5 апрель 

Цæуын та стыр уынгты æрхуымæй, 
Быхсын сындзын худау мæ зын. 
Хæрам мыл сагъуыд, æмæ уымæй 
Тыхсын æнтъыснæгау, тыхсын. 
Дынджыр лæг алæууы мæ цуры, 
Йæ гуыры амбæхсы йæ сæр, 
Тæрсгæ ныллæг хъæлæсæй дзуры: 
«Фæраз, дæ фарсмæ дæн æз дæр». 
Кæсы йæ алыварс, мыййаг æй 
Мæ фарсмæ ма фенæд æндæр. 
Уынын мæ удхæссæг уæййагæй, 
Тæппуд - æлгъаг æмæ гæбæр! 
Бæдæйнаг! Ахъуытты у тагъддæр, 
Кæлы дæ хъуынайы тæф дард. 
Æцæг кæд мемæ стут сымах дæр, 
Уæд мыл бынтон рахатти цард. 
2009 азы 8 апрель 

Нæй фыды уæзæг мæнæн, 
Нæй мæнæн æхсæнад. 
Амондæн лымæн нæ дæн, 
Уарзт мын цардау сæнад. 
Хуры хурхортæ хæрынц, 
Мах нæ куывдты бадæм. 
Арв ныттар, æмæ кæлынц 
Хауæн былæй адæм. 
Рацыд арф лæгæтæй сырд, 
Рахылд нæм кæфхъуындар. 
Сæфæм раууаты - нæ дзырд 
Нал зоны нæ бындар. 
Ныр кæмæ кæнон фæдис, 
Чи хойдзæн хъæсдарæг? 
Систа мæм зыстæй мæцъис 
Ардыдæй мæ марæг. 
Ир дзыхъхъ у, æмæ дзы нæй 
Сау зындонау лидзæн. 
Утæхсæн кæнын цæфтæй, 
Нал мын ис æндидзæн. 
Ис цыдæр амонд уæддæр: 
Рудзынджы раз тары 
Калы урс тæгæр сыфтæр, 
Булæмæргъ ыл зары. 
2009 азы 6 июнь 
279 

ФЫДÆНХЬÆЛ 
Æз цыппар рæнхъы ныффыстон, 
Хурон у мæ дзырд! 
Арвæн арфæтæ æрвыстон, - 
Ныр йæ поэтæн Ирыстон 
Самайдзæни цырт. 
Дунетæн сæ цин, сæ рысты 
Фарны хос - мæ куыст... 
Уæд мæ чиныгдон ныррызти, 
Зæхх, æвæццæгæн, æнкъуысти, 
Карз худын мæм хъуыст. 
Худы змур Данте тызмæгæй, 
Бакъæцæл Хафиз, 
Худы Байрон дæр сæртæгæй, 
Дзурынц: «Гъей, дзигло, хæрæгæй 
Ма рахау - æрхиз!» 
Исдуг аззадтæн къæпдзыхæй, 
Цавддурау фæдæн. 
Атахт кады рухс мæ ныхæй, 
Амонд хъал чызгау къæйныхæй 
Нал рæвдауы мæн. 
2009 аз 

Нывыл нæ рацыди мæ цард, 
Фæрв къуыдырау фæсыгъдтæн. 
Нæ хъуыст мæ тохы зарæг дард, 
Нæ уыд мадзал æвзыгъдæн. 
Уæддæр хуырхы бынтæ нæ дæн, 
Фæныкгуыз дæр нæ уыдтæн. 
Æвзæр нæ ракодтон лæгæн, 
Хæрам нæ барстон гуыттæн. 
Уыдис мын дзуар æмæ æмгар, 
Нæ хастон худ æгадæй. 
Кæлмытæ амардтон дзæвгар, 
Нæ лыгъдтæн дард дзынгатæй. 
Хъазуаты сидтæн æз фæдис, 
Фæткъуы бæлас ныссагътон. 
Мæнæн, цы зæгъон, уый уыдис, 
Зæгъын цы хъуыд, уый загътон. 
2009 аз 

ФÆДИСОНЫ ХЪÆЛДЗÆГ ЗАРÆГ 
Ма тæх, сау халон, мæ сæрты, 
Уæгъды ма тæрсын кæ мæн. 
Бафтау катайыл æвзæрты, 
Æз дæ амæттаг нæ дæн. 
Хъуысы Иры зæххыл зарæг, 
Уый мæ зæрдæйæн - æвдадз. 
Чи у ивылд доны сгарæг, 
Уый нæ агуры зæппадз. 
Æз фæдисон дæн - ызнонæй 
Соммæ фарны уац хæссын. 
Тары рухс æмæ мыддонæй 
Сафын бæлццæттæн сæ зын. 
Уарзтæй чызджытæн цырæгътæ 
Æз сæ цæстыты сыгътон. 
Ныр Аза-бæлæстæй хæхты 
Хъуамæ саразон дыргъдон. 
Нал ис фарн, æмæ нæ лæгтæ 
Тохы нал ысты хæстхъом. 
Æз куы нæ уон, уæд æцæгтæ 
Иры чи дзурдзæн æргом? 
Сыстад мулчы рын нæ цардыл, 
Нæй сæрибар, уарзт дæр нæй. 
Æз куы нæ уон, уæд нæ бартыл 
Тары чи зардзæн хъæрæй! 
Ма уас^ сау халон, мæ фæстæ, 
Æз дæ амæттаг нæ дæн. 
Зон, йæ дæндагæй нæ бæстæ 
Дары рухс цырагъ мæнæн. 
2003 азы 12 август 

ХÆРЗГÆНÆГ 
Дзæвгар азты хъазуатæй 
Цъымара сур кæнын, - 
Хæфсбадæнæн хъуынатæй 
Нæма ссыгъдæг йæ бын. 
Кæнæм йæ марг, йæ тæфæй 
Хъырды æмæ хуыдуг. 
Йæ къогъотæ кæрæфæй 
Кæдмæ цъирой нæ туг! 
Æмбыд дон æрхмæ калын, 
Хæссын йæ лами дард. 
Хæцаг кæлмытæн халын 
Æгъатырæй сæ цард. 
Кæм бахус, уым зæрддзæфæй 
Уырынгонтæ мæлынц. 
Хæфсытæ ма дæрддзæфæй 
Хъыллау-хъыллау кæнынц. 
Уæвгæ, сæ маст цы мары, - 
Æрцæуы сын кæрон. 
Ам нал уыдзæн цъымара, 
Ам сырæздзæн дыргъдон. 
2009 азы 14 январь 

АДÆЙМАГ 
Уыдтæн рæсугъд æмæ сæрыстыр, 
Мæ ныхыл Бонвæрнон сыгъдис. 
Цагъар, сæлхæр æмæ æлгъыстыл 
Æфтыдта ме стырдзинад дис. 
Тыхстæн сыл æз æмæ сын тары 
Цырагъау барвæндæй сыгъдтæн. 
Тæппуд хъæбатырæн нæ бары, 
Хæрзконд цæстысындз у рыгъдæн. 
Мæ разы байтыдтой цъæх гауыз, 
Хуыдтой йæ кадвæндаг мæнæн. 
Нæ загъта иунæг уд дæр - хауыс! 
Йæ быны разындис ингæн. 
Ысхызтæн хъоргъæй æмæ тары 
Мæ ныхыл урс фæрдыг хæссын. 
Цагъар сæрибарæн нæ бары, 
Цæргæсы знаг хоны уызын. 
Æхсынц мыл сусæгæй къуыбæрттæ, 
Цæвынц мæ сыгъдæг ныхыл цъыф. 
Тæдзы мæ туг, æмæ хæлæрттæ 
Сæ роны агурынц æхсныф. 
Нырма уæддæр хъæцын мæ рыстыл, 
Сæттын сыгъдæг фæндтæй мæ зын. 
Æз дæн пехуымпарау сæрыстыр, 
Мæ ныхыл дзуары ныв хæссын. 
1995 азы 31 октябрь 

ОРЛЕАНАГЧЫЗГ 
Æрвон хур хъал бæстæм æркаст, 
Тæлфы æндзыг Сенæ йæ раны. 
Париж - бæрæгбон æмæ хъазт, 
Цы змæлд, цы уанел ис Руаны? 
Æрцыд чындздзон фæлыстæй бон, 
Цæгъдынц куывддон адæм дзæнгæрæг. 
Епископ, куырд æмæ барон 
Вæййынц бæрæгбонты æмдзæрæг. 
0 Жаннæ, Хуры чызг, дæуæн 
Дæ ном дæ марæг бæстæ мысы. 
Дæрдтыл ысгуыхт æмæ цытæн 
Руанæй намысы гимн хъуысы. 
Æнусты бритт æмæ саксон 
Рæмпъызтой даргъ арцæй дæ бæстæ, 
Фæкæнынц сахартæ сыгъдон, 
Ныууадзынц тугвæдтæ сæ фæстæ. 
Дæумæ фыды уæзæг æрсидт, 
Дæ армы кады фæринк хастай... 
Æвзыгъд чызг! Хæлд сахарæй бритт 
Лыгъдис æгад æмæ тыхсастæй. 
Хæрзгæнæг кады лымæн нæу, 
Хъысмæтæн нæй, мæ хур, æмбулæн. 
Фыдæх рæузонд французтæ дæу 
Йæ уацар бакодтой фыдгулæн. 
Уыдис прелаты пæлæз сырх, - 
Фæтагъд ыл бирæ туг рæстадæй. 
Сæ зонд - къуымых, сæ ныхас - цыргъ, 
Сæ зæрдæ бакуырм ис дæ кадæй. 
285 

Сæ зæды сау арты сыгътой 
Аббат, къарол æмæ баронтæ. 
Фæци та хæлд бæстæ сæргой, 
Хъыгтæй ныттар ысты йæ бонтæ. 
Сыгъдис дæ сыгъдæг буар, сыгъдис, 
Нæ тарст дæ уды рухс мæлæтæй. 
Дæ арв нæ хъæр кодта фæдис, 
Дæ зæхх нæ аскъуыдтæ дæ мæтæй. 
Дæуыл Хуыцауы номæй арт 
Æндзæрстой тар дин æмæ хахуыр. 
Æрхауд рæузонд бæстæн йæ уарт, 
Йæ мæсыг сау хæсты фæкъахыр. 
Ныр дæ цæмæн ыскодтой зæд? 
Сæ цин цæй охыл у æлгъæдæй? 
Сæ намыс баззади фæсвæд, 
Сымæр у амонд дæр æлхæдæй. 
Ныууагътой хъал адæм сæ куыст, 
Тæлфы æндзыг Сенæ йæ раны. 
Цæмæн у знæт бæстæ фæлыст? 
Цы змæлд, цы уанел ис Руаны? 
Хъæрæй дзæнгæрджытæ цæгъдынц, 
Прелат, баронтæ æмæ графтæ, 
Табу дæ рухс нывæн кæнынц, 
Цыма сæм зæд æртахти, афтæ. 
Дæ бæстæм фарны бон æрцыд, 
Мæ хо, мæ уды фæрдыг, Жаннæ. 
Кæнынц дын дард фæдонтæ цыт, 
Цæгъдьшц дæ рухс номæн осаннæ. 
Дæ сурæт нал у ныр зæххон, 
Кæлынц йæ уаз тынтæ бæрзондæй, 
Фæлæ та хъал адæм тæрхон 
Хæссынц сæ буц чызгæн рæузондæй. 
2009 аз 
286 

УРССÆР ЦÆРГÆС 
Тæхы паддзах-цæргæс бæрзæндты, 
Йæ хæтæн арвгæрæтты - дард. 
Уынæм йæ рухс фæлгонц нæ сæнтты, 
Вæййы йæ намысыл нæ зард. 
Дæрдтыл хъандзал базыртæ уигъы, 
Тызмæг у, арвæрттывд - йæ каст. 
Зынг фатау аныгъуылы мигъы, 
Дæрддзæфæй райхъуысы йæ уаст. 
Фæйлауы тар мигъты, - сæ тарфæй 
Тымыгъау райхъал вæййынц уæд, 
Нæрынц, æрттивынц, æмæ арвæй 
Уæлхохмæ аззайы зынгвæд. 
Ныгъуылынц дзигло цъиутæ пыхсы, 
Æмбæхсынц хъамылты тæссæй. 
Тæппуд хъайтары кад нæ быхсы, 
Хуымхор æнæ хай у ныфсæй. 
Кæнынц цъыбар-цъыбур: «Ызмæнтæг 
Кæны нæ рухс цардæй зындон. 
Æрвнæрæг! Бæстæ уæд æгæндæг, 
Фыдгулыл батар уæд йæ бон. 
Цæв æй, æрвон Сафа-цæхæргæс, 
Дæ кæфой не знагыл фæлдах! 
Сыгъдæй куы бавзалы уа цæргæс, 
Уæд кадджын мах уыдзыстæм, мах!» 
Нæ фæсхъæу сау халæттæ стонгæй 
Æнхъæлмæ холымæ кæсынц. 
Уыдзæн сын нард сихор æввонгæй, 
Сæ хъаст сæ хуыцаумæ хæссынц. 
287 

Сæ хъæрахст арвы къуырфмæ хъуысы: 
«Æрвонтæ! Тагъддæр ын - тæрхон! 
Фыдгул уæ дауæнтæм фæхъуызы, 
Уæ Галуан фестдзæни сыгъдон». 
Сæ сæрты ратæхы зæрватыкк, 
Æрдзуры дзиглотæм хъæрæй: 
«Уæ фадыг фесафут, уæ фадыг, 
Уæ удты арвы цæхæр нæй. 
Цæргæсыл сау цæссыг куы згъалон, 
Уæларв куы басудза йæ цард, 
Уæддæр хæдмæлхор уыдзæн халон, 
Уæ цъипп-цъипп ничи схондзæн зард. 
Кæндзыстут бырæтты бæгъдулæг, 
Хуымхор цъиу не стæхдзæн бæрзонд. 
Йæ хуыз куы аивы мыстулæг, 
Уæддæр нæ аивы йæ конд. 
Уæ цард - сымæр уæрмæй æндзыгдæ}э 
Бæййы цæргæсы тахт цæхæр; 
Йæ тæссæй нал тæлфы мæлдзыг дæр, 
Тæхы - нæ йæм хъуысы цъæлхъæр!» 
Уæдмæ мылазон арв фæбыгъдæг, 
Сæ дон йæ къуымбилтæн æртагъд, 
Зынди æрвыг цъæхæй йæ сыгъдæг, 
Йæ тыгъды хъæлдзæг цæргæс тахт. 
2009 аз 

ПОЭМÆТÆ 
< ! 

МАД 
Скæсæйнаг таурæгъ 
Уыдис фæззыгон æхсæв хæхты 
Æдзæм, ызнæт æмæ æнкъард. 
Сыгъдис æдзæллаг къæсы арт, 
Йæ фарсмæ хъисыны бырæгъты 
Гуыбырæй сау зæронд ус бадт. 
Фæлурс рæсугъд цæсгом фæлладæй 
Зындис æрвон, фæлæ йыл хатт 
Æппæрста знæт аууæттæ катай... 
Гæзæмæ хæхты фæстæ дард 
Æрттывта арв, ыстæй хæстæгæй 
Ныннæрыд тынг, æмæ тызмæгæй 
Тыгъдызæй рацыд хæхтыл... Арт 
Сыгъдис фæстаг улæфтæй тары. 
Ыслæууыд рухсы тынты ус - 
Хæрзконд! Йæ лæмæгъ армæй къус 
Уый систа фынгæй... Къæвда уары, 
Нæры, æрттивы арв. Кæмдæр 
Хъæрзгæ æгайнæг хъæд æнкъуысы; 
Хæстæг, æввахс кæцæйдæр хъуысы 
Къæхты хъæр, ехсы дзæхст, уынæр... 
«Хуыцау! 
Мæ иунæг - де уазæг... Йæ пæлæз 
Уæд хызт дæ дон æмæ зынгæй; 
Йæ разы хин æмæ фыдбылыз 
Кæнæнт æгомыгтæ, цæмæй 
Мæнг амонд, уарзт кæнæ гадзрахат 
Йæ фæндаг ма ’хгæной... Уæууæй, 
Цытмонц, фæсмон кæнæ тæссæй 
Йæ хъуыддаг фехæлд, - арв, уæд рахæт 
Æмæ йæ дзыллæйы хъыгтæй 
Ысфыц фыдгæнæгау зындоны! 

Хъæбул!.. Нæ цард ысси тыхтона, 
Сæндон, цыты базар, фыдгæнд; 
Иæ тары ахст тугау æрхæмæй 
Хæрам фыд зæрдæты ысцæнд... 
Сæ сæфтмæ тарст æмæ æдзæмæй 
Цагъартау адæмтæ цæуынц, 
Зæххыл кæрæдзи фыд хæрынц; 
Ыскодтой кувæндон æхцайæ, 
Æмæ лæджы намыс æнцайы 
Къæлæтджын, тутт ныхас, мыздыл... 
Æмбал æмбалы æууæнк сайы, 
Зыд бафтыд сау низау бæстыл. 
Цы ма сты курдиат, зонд, хъуыдытæ! - 
Уæйгæнæджы фæсдуар сыдæй 
Мæлынц - æгад æмæ мæстæй. 
Къæрцхъус, æппæтуынæг цæстытæн - 
Фæндаг, парахат бартæ, кад! 
Æрвадæн сызнаг ис æрвад, 
Йæ мыггаг рох кæны фæдонæй; 
Æмæ бынсæфт кæндзысты,- уæд 
Ды сластай тохы кард уæндонæй, 
Фыдгулмæ бацамыдтай фæд, 
Æмæ фынæй тыхты сыгъдонæй 
Ыссыгътай талынг бæсты арт! 
Хъæбул, цæй адджын дæ! Дæ мад дын 
Куы фестид амонд æмæ цард... 
Фæлæ хæстæг къæхты хъæр хатын,- 
Цыма сты лидзджытæ... Хуыцау, 
Мæ фырты баиргъæв æгадæй, 
Йæ мард мæм фехъуысæд фæлтау!..» 
Зæронд ус адæргæй ыскатай, 
Ысласта базы бынæй кард. 
Цæмæн? Нæ зыдта уый йæхæдæг... 
Уыд къæс æдзæм æмæ æрхæндæг, 
Мынæг рухс сау артдзæстæй калд... 
Æваст æдзæллаг къæс ныррызти, 
Хъæдын мæнгæфсон дуар сæттынц, 
Паддзахы хъузæтты фæлысты 
Йæ разы авд тыры лæууынц. 
«Зæронд ус! - дзуры йæм сæ хистæр, - 
291 

Нæ паддзах - фурд æмæ зæххы сæр, 
Иæ коймæ зонгуытыл лæууæм 
Æмæ йæ рухс номæй зæгъæм: 
Нæ Хуыцау - дун-дуне ыскæнæг, 
Паддзах - йæ бархъомыс зæххыл! 
Дæ фырт - æнæхуыцау фыдгæнæг - 
Фæлгъауы хъомпал æмæ хыл: 
Уæларвы сфæлдисгæ æгъдæуттыл 
Æфтауы зынг æмæ фыдæх. 
Нæ дзыллæ суæлæхох хуыцæуттыл, 
Кæнынц сæ мæзджыттæ сындзæрх, 
Æмæ дæ зæнæджы фыдвæндæй 
Бæсты фарн раууатмæ тæрынц... 
Бæлвырд у: арвыл кæд æууæндай, 
Уæд зайы хор; уый нæй, уæд - сындз! 
Дæ фырты раздах, мад! Æууæндаг 
Вæййы йæ мады фæндыл фырт,- 
Æмæ уыдзæн сыгъдæг уæ фæндаг, 
Уыдзæн бæрзонд бадæг дæ гуырд; 
Сызгъæрин, хорзæх ыл кæлдзæни, 
Кæннод йæ зæронд мад сыдæй, 
Куыйты хæрд, баст æмæ цæфтæй 
Уынгæг цъыф ныккæнды мæлдзæни!» 
Лæууы æнæбон ус - хæрзконд, 
Рæсугъд, фæлурсцæсгом, - сæрыстыр 
Зындис йæ хъыг æмæ йæ рысты; 
Ысхæцыд йе ’рфгуытыл бæрзонд 
Æмæ фæлмæн хъæлæсæй загъта: 
«Хъæбул, дæ сæрылхаст фæуон... 
Мæлын, дзæнæт æмæ зындон 
Хуыцау ыстыр хорзæн ныууагъта... 
Тыхджын у æрдзы фæтк, æгъдау: 
Ысуадздзæн карст уыгæрдæн тау, 
Нæй цардмæ ингæнæй ыздæхæн, 
Фæлæ рæсугъд æмæ дзæбæхæн 
Цы ис ысфæлдисæн, уый кæн. 
Дыккаг цард нал уыдзæн лæгæн! 
Хъæбул, дæ хъуыдыты, дæ куысты 
Уыдзæн æнæмæлæт дæ цард... 
Сымах та - хъузæтты фæлысты, 

Зæгъут уæ паддзахæн: йæ ард 
Мæнгæй Хуыцауы раз фæсайдта, 
Зæххыл æвзæрдзинад цæхгæр 
Фыднизау байтыдта йæ сайтан... 
О залым, додойаг дæ сæр!.. >> 
...Кард рухсмæ ферттывта. Йæ зæрдæ 
Ныццавта йе знæгты раз ус. 
Арв банцад тар æхсæв йæ нæрдæй, 
Тызмæг, сæх-сæх уарын фæхъус... 
«Цагъар! Ды байхъус ныр мæ дзырдмæ: 
Кæд ма лæджы цæсгом хæссыс, 
Кæд ма лæджы цардæй цæрыс, 
Фæхæсс уæд ацы кард мæ фыртмæ; 
Зæгъ ын, йæ зæронд мад фæмард... 
Ныр уый сæрибар у - нæ рисдзæн 
Мæ тыхст, мæ зынтыл, æмæ исдзæн 
Нæ маст фыдызнæгтæй йæ кард...». 
1968 аз 

НАМЫС 
Хæххоп таурæгъ 
I 
Сыгъдис мæгуыр къæсы цырынæй 
Къæцæлтæй арт, сæ къæс-къæс цыд. 
Йæ фарсмæ нымæтыл рынчынæй 
Омар фæстаг зынты хуыссыд. 
Зæронд цæцæйнагæн йæ уатмæ 
Зылди мæлдзой æфсин æрмæст... 
Дыууæйæ сæ ныууагъта хæст... 
Сæ кæстæр сахъ фырт Бей-Булатмæ 
Уыди зæры бонты сæ каст, - 
Уый рæзыд карз дуджы тызмæгæй, 
Сæрæн, къæйных æмæ зынгдзаст, 
Йæ кондæй - сау хъамайау раст. 
Æдзух æмгæртты ’хсæн бæрæгæй 
Йæ цырд, йæ уæзданæй зындис. 
Уый хæстмæ заргæйæ цыдис, 
Æхсыст йæ фыдимæ хæтæнты, 
Æмæ зæронд хæстон йæ сæнтты 
Ныр мысы рагбонты хъазуат. 
Æлгъиты азты уæз, йæ уат, 
Хъуыды кæны - цыма йæ рæзты 
Тæхы йæ сау бæхыл йæ фырт, 
Дымгæйау Терчы фале хæсты 
Ныззилы знæгты астæу цырд, 
Тъæпæн худтæ йæ бынмæ згъалы, 
Кæм фесты, уым йæ цæфæй халы 
ÆЛсæлты ’нгом пæнхъытæ каол... 
Фæлæ хæстон амонд - мæнгард, 
Тæбæгъы дон - кæны дыууæрдæм, 
Æмæ йæ сахъ лæппу ызнæгтæм 
Уым бахауд уацары цæфæй... 

II 
Лæгæн дыууæ дунейы нæй, 
Æмæ кæм æндавынц Омары 
Дзæнæт, зындон... Уый зоны ныр: 
Кæмфæнды уа - ингæны тары 
Нæ хъуысдзæн йе ’фсургъы мыр-мыр, 
Æмæ йæ цæфхæдтæй мæйдары 
Нæ хаудзæн фæндæгтыл цæхæр. 
Фыдгул æд хъыримаг йæ фæстæ 
Хъуызгæ нæ цæудзæни изæр; 
Дæрдтыл фæдисмæ сидæг хъæр 
Нæ хъуысдзæн уым, æмæ хæхбæсты 
Йæ карды тугахуырст цыргъ ком 
Нæ уыдзæн йе знæгтæн фыдвæндаг. 
III 
Уый нал у хохаг лæг хæстхъом, 
Нындзыг, йæ мæты бын нырхæндæг. 
Кæны æнæбазыр йæ дзырд, 
Æмæ йæ сау удхæртты дзуры: 
«Æрцыд мæ фæстаг бон, бæлвырд... 
Æфсин, ныххатыр кæн - дæ цуры 
Лæмæгъ, сывæллонау, кæй дæн, 
Фæлæ уыныс - Хуыцау мæнæн 
Тызмæг мæ къабæзтæ ныхсæста... 
Мæлын нæу зын, фæлæ уæддæр 
Мæ сынтæн чи цæудзæн йæ фæстæ! 
Наиб Талгик мæнæн кæддæр 
Уыди хъонагъ... Мах иумæ хæсты 
Фæстерк цыдыстæм... Æмæ кæд 
Наиб нæ рох кæны мæ хæрзтæ, 
Мæ бындар иунæджы, зæгъ, уæд 
Куы фепип æз мæлæты размæ... 
Зын у, фæлæ æдзæугæ нæй. 
Ыссар нæртон лæджы ныхасмæ 
Æмæ йын зæгъ салам мæнæй...». 
295 

IV 
Уыд æхсæв сау лæгæтау хæхты, 
Йæ тар - бæзджын æмæ уæззау - 
Мырæгау, цæстытыл æндæгъди. 
Æрмæст сæ тугмонцæй зынгау 
Сырх цæхæр бæлæстæй æппарынц 
Уыджы зыд цæстытæ. Хæстæг 
Сæ тæлæт стонг рувæстæ уарынц. 
Цавæрдæр сырд æхсыны стæг 
Æмæ йæ дæндæгты къæс-къæсæй 
Кæны дæлимон худт сыфтæр. 
Æхсæв хæйрæджыты хъæлæсæй 
Фæдзуры тас... Фæлæ уæддæр 
Зæронд ус хъæдбынты фæтындзы, 
Йæ къухы - ’лвæст хъама, лæдзæг... 
Цæуы, йæ зын, йæ тас нæ хынцы: 
Ныр æм Талгикы хъæу - хæстæг. 
V 
Уый чи уа? Стъалыты мæнг рухсы 
Уæлбæхæй чи скъæрдзæн æхсæв!.. 
Хъазахъаг зæххы змæлдмæ хъусы: 
Цæуы къæхты уынæр дæрддзæф... 
Йæ хæтæл йе ’фцæгæй æриста... 
Æваст уæд доны был хæристы 
Фæзынди барæджы æндæрг, 
Хъалагъур дзæгъæлы фæхъавыд,- 
Бæлццон фæиртæсти цæрдæг 
Йæ ранæй. Уаддзалхау ыскафыд 
Йæ быны бæх æмæ æмраст 
Уырыссаг фидармæ фæтæхы. 
Рæсугъд йæ къулты бын æваст 
Цæуæг фæурæдта йæ бæхы 
Æмæ æрхызт... «Бæлвырд, уыдзæн 
Йе уацхæссæг, кæнæ - лымæн», - 
Йæхицæн хъазахъаг зæгъдзæн. 

VI 
Æрттивынц цырæгътæ... Йæ уаты 
Слепцов, уырыссаг инæлар, 
Бæрзонд йæ къæлæтджыны бады, 
Æмæ йæ уазæджы æхсар 
Æфтауы сагъæс æмæ дисы... 
Лæууы сæрыстырæй бæлццон, 
Йæ конд, йæ цæстæнгас æвдисы, 
Кæй у хæххон æмæ хъайтар... 
Зæгъы Слепцовæн уый: «Сæрдар! 
Талгикы иунæг фырт Саиды 
Уыныс дæ галуаны. Æрвиты 
Зæронд йæ буц салам дæуæн 
Æмæ дæ куры: Бей-Булаты 
Ысуæгъд кæн бонæмгъуыдæй. Мæн 
Уæдмæ дæ амынæт* ыскæн». 
VII 
Слепцов йæ къæлæтджыны бады, 
Цæуы йæ мидзæрды тæрхон: 
«Уæдæ цы диссаг у хæххон, 
Цынæ æрымысдзæн йæ царды! 
Гуымиры намыс æмæ ’хсар 
Кæндзысты уый сæ фæдыл арты, 
Уæддæр хъæддаг монцтæ, хæдбар 
Вæййынц йæ цард æмæ йæ мæтаг, - 
Кæны сын алцыдæр нывонд... 
Куыд ысты хин, фæлæ хуымæтæг! 
Кæм уыд зæронд сырдæн йæ зонд, 
Куы ’рвыста ме знæгты фыддæры 
Фыдгулы армы бынмæ, уæд? 
Æви сæ былмæ цард фæтæры 
Æмæ сын суарзон и мæлæт?.. 
Фæлæуу, ды ме ’фсæдты куыд цагътай, 
Уый ныр уæззау фæрæт зæгъдзæн, 
Салдат джебогъы фындзыл сагъдæй 
* А м ы н æ т - бæрнæй урæд адæймаг. 
297 

Дæ сæр тырысайау хæсдзæн, 
Æмæ дзы хæхты цот тæрсдзæн!.. 
Фæлæ, дам, бирæгъ дæр куы ссары 
Лæджы йæ хуыккомы, уæд æй 
Нæ хæры... Хохаг дæр мæстæй 
Йæ уазæг туджджыны нæ мары... 
Фæлтау мæ уацайраг цæуæд. 
Нæй уымæн ахæстмæ ыздæхæн, 
Æмæ наибимæ фыдæхæн 
Уыдзæн йæ гадзрахат æгъгъæд. 
Сæ астæу фæндæгтыл мæлæт 
Бидзæни туг-гæрæнтæ... Уæд 
Уыдзæн Саиды цард мæ къухы, 
Æмæ дзы базондзынæн æз, 
Талгик, дæ хъуыддæгтæ ыздухын... 
Ныр алчи фиддзæни йæ хæс!» 
VIII 
Дыккаг хатт стъалыты цæссыгæй 
Куы нызта арвы ’хсыр кæрдæг, 
Уæд тары фæндаджы цъæх рыгæй 
Фæхицæн барæджы æндæрг. 
Уырыссаг фидарæн йæ разы 
Æваст фæлæууы, æмæ бæх 
Кæугæ, мырмыргæнгæ ныууасы, 
Армаццагæй ныххойы зæхх... 
Саид уæд фидары къæй зæххыл 
Фæуадзы хъарм нымæт, йæ уат 
Æмæ фæзæгъы: «Уый мæ бæхыл 
Æрхæццæ хæхтæй Бей-Булат!..» 
Дæттынц кæрæдзимæ æнцад 
Сæ къухтæ лæппутæ. Тызмæгæй 
Кæсы æрхæндæг инæлар, 
Фæлæ йæ цæсгомы мæйдар 
Бæрзонд ыстъалыты сыгъдæгæй 
I т I"» ог-\ •» я- /"»-» т4"Г»от>гтт \/ *та л ЯТ ТТТ 
х ссоо_ху1с^ йоаяш... ^ <^-/-Ц ДЫп, 
Фæдзуры раздзæуæг дæлдæртæм, 
Зæгъы сын бардзырдау: «Дæттын 
Сæрибар ме знæгты фыддæртæн. 
Фæрнæй сæ хæдзæрттæм цæуæнт, 

Наибæн арфæйау зæгъæнт, 
Кæй хъæцин æз мæ хъыг, мæ рыстыл, 
Кæй уаин паддзахау сæрыстыр, - 
Куы уаид ахæм гуырдтæ мæн. 
Талгик, у амондджын дæ бæстæ - 
Æфсарм, уæздан æмæ дзырдæн 
Кæм нæй мæлæты дæр мæлæн! 
Ыссарут ифтонг бæх æд гæрзтæ 
Æмæ сын хорз фæндаг зæгъут!..» 
IX 
Уыд райдзаст бон, æмæ рæсугъд 
Æрттывтой хуры тынты хæхтæ; 
Цыд бæстæм фарны бон... Цæцæн 
Сæумæйæ ифтыгътой сæ бæхтæ, 
Нæ цæуынц хæтæны - уыдзæн 
Нæртон куывд фæрныджы хæдзары! 
Уæд рараст дард лекъæй зæронд 
Куырм лæг йæ хæрæгыл. Бæрзонд 
Уый сисы номы кадæг. Зары 
Нæ хæхтыл - намыс æмæ ’гъдау 
Кæм ысты адæмæн Хуыцау; 
Лæггад, уæздандзинад, æхсарыл 
Кæм ысты зæрдæтæ рæдау... 
Наиб уæд кæстæртæм фæсиды 
Æмæ сæ дард хъæутæм æрвиты: 
«Ис махыл намысы раз хæс, 
Цæут, нæ фыдæлты гæнæхтæй 
Æркæнут уацайрæгтæй дæс, 
Æмæ сæрибарæй æд бæхтæ 
Сæхимæ хъæлдзæгæй цæуæнт. 
Сæрдар Слепцовæн-иу зæгъæнт: 
Рæсугъд уæздан æгъдауæн хæхты 
Дæс хатты хорз æгъдау дæттынц, 
Æмæ, зæгъ, се схæссæг къæдзæхтыл 
Æрмæст сæрибарæй мæлынц!» 
1969 аз 

ÆЛГЪЫСТ 
Тырсыйаг таурæгъ 
I 
Тырсыйы Терчы сæрмæ тарæй 
Зыны уæлвонг фæзы хъæууат. 
Нындзыг æдзæрæг къуым æнцад 
Æдзæм æдзынæгæй, æнкъардæй. 
Уый ферох адæм æмæ цардæй, 
Æрмæст йæ уæлмæрдтæй кæлынц 
Æрхæндæг сау суадæттæ æрхыл, 
Идæдзы цæссыгтау кæуынц, 
Æмæ сæ фехъуысы уынæргъын. 
Ыстæй æхсæв куы ссудзы арт 
Хæстæг кæмдæр, уæд комы дард 
Фæзыны урс барæг нымæты; 
Фæлидзы уый, цыма фæдис 
Тæхы тызмæг тыхæй йæ фæдыл, - 
Фæлæ дзы ирвæзæн кæм ис?! 
Æмæ куы сфæлмæцы хæтынæй, 
Бæстыл куы нæ ссары бынат, 
Уæд фены арф комы рæбынæй 
Уæлæуæз, уæзæгыл, хъæууат... 
Хъуызгæ уым иу кæрты æрхизы 
Æмæ хæлд асинтыл куы сисы 
Йæ къах, кæйдæр хъæрзынæй уæд 
Æваст гæды хъæдау нырризы, 
Цыма йæ къæхты бын мæлæт 
Хъæрзгæ тæссаг сырдау ысдзуры, 
Уынæргъы сау систæй цыдæр, 
Æмæ йæ удайстæй фæсуры 
Фæстæмæ фæндæгтæм йæ хъæр. 

II 
Кæддæр, Тырсыгомы уæзгуытыл 
Ыстыр нæргæ хъæутæ куы уыд, 
Уæд ацы сæфт хъæуы мæсгуыты 
Æнамонд сау хабар æрцыд... 
Сæркъулæй судзаджы мæрддзыгой 
Хæрнæгмæ уæлмæрдтæй ыздæхт, 
Сæ маст - сæ зæрдæты - æндзыгæй, 
Ныддур сæ цæстыты фыдæх. 
Уæддæр ма ингæныл бындзыггай 
Тыдта йæ урс дзыккутæ ус 
Æмæ куыдта, æрмæст йæ цæсты 
Сыгты цæхджын суадон ныххус. 
Куыдта æнæбонæй, дзынæзта, 
Лæууыд йæ зонгуытыл уырдыг; 
Мæстæлгъæд, рисæйдзаг ныхæсты 
Лæдæрст цæстысыгау йæ хъыг: 
«Дæдæй, мæ цæугæ хох, дæ фæстæ 
Бындурзылд, царæфтыд фæдæн! 
Уæ, уастæн, аскъуыйа сæ хъæстæ, 
Хæдзархæлд чи фæкодта мæн!.. 
Хæсгæ мард мæм æрластой Хиуæй, 
Цы кæнон - сау бон мыл æрцыд! 
Мæ арт куы бауазал, - дæ риуæй 
Дæ туг сырх сахайæ фæцыд, 
Кæйдæр хъæбæр зæххыл ыскултæ, 
Æмæ дзы хъалзæрдæ фыдгултæ 
Сæ бæхты сæфтджытæ æхсынц... 
Уæ, хур бон ма феной сæ царды, 
Сæ фæндагыл æрзайа сындз, 
Бæсты фарн чи фæсудзы арты, 
Фæндонæй чи свæййы лæгмар!.. 
0 Аларды, тыхгæнæг чи уа, 
Ды йыл дæ судзаг тых æвзар!.. 
О, уастæн, уæзгуытыл фæджиуа, 
Фыдгæндыл чи хъары йæ бар!.. 
О, макуы бафсæда нæ зæххæй, 
Бæстыл ын макуы уа лæууæн, - 
Кæуинаг чи кæны лæгæн 
Йæ цард хæрам æмæ фыдæхæй... 
301 

О, ма мыл бахудут! - Мæнæн 
Цæггай мæ сау рæхыс æрбаци, 
Сыггай æрызгъæлди мæ цар... 
Кæм ис мæ фæстаг ныфс!.. Дзандар 
Фæцыд сæрсæфæны фыд балцы... 
Рæхджы мæм уацхæссæг зындзæн 
Æмæ дзыллæты раз зæгъдзæн, 
Куыд райста ме ’нхъæлцау фыдгулæй 
Йæ фыды туг... О адæм, уæд 
Уыдзæн мæ зынгхуыстæн дзæнæт, 
Æмæ нæ цæудзæни сæркъулæй 
Мæрдты фæрныг удты æхсæн... 
Дæдæй, уæд нал æндавид мæн 
Мæ дудгæ фыд, æмæ йын рухсаг 
Рæдау йæ фæллойæ зæгъин, 
Уæдмæ та тугæрхæм рæсугъд саг 
Нæ зондзæн удыбæстæ, цин...». 
III 
Лæг ацыд дард балцы йæ бæхыл, 
Кæмдæр ыл фембæлдысты хиу, 
Æмæ йын басыгъта сæ зæххыл 
Кæйдæр мæнгард нæмыг йæ риу. 
Фæци тырсыйæгтæн хæрзгæнæг. 
Æмæ æддаг бæстæй сæ мард 
Æрхастой сау сынтыл... Хъæргæнæг 
Фыдохы уац фæхаста дард... 
Йæ ус йæхи тонгæ дзыназы, 
Лæууы йæ иунæг фырт йæ разы, 
Хæры ирон сыджытæй ард: 
«Лæджы худ ахауæд мæ сæрæй, 
Дæлсыджыт цалынмæ фæуай, 
Уæдмæ куы нæ райсон дывæрæй 
Дæуæн дæ туг... Уæд-иу мæ хай 
Фæуæд æлгъыст, æмæ æвзæрæй 
Цыфыддæр фидиссаг мæ сæр 
Фæуæд!» 
Æваст фæзылд цæхгæр, 
Йæ бæхыл басхъиудта йæ цырдæй 
Æмæ ма хъæуы кæрон хуыртæй 
Фæцыдис цæфхæдты уынæр. 

IV 
Хур акъул... Судзаджы мæрддзыгой 
Мæрдджынæй дард хъæутæм ыздæхт, 
Сæ хъыг - сæ зæрдæты - æндзыгæй, 
Ныддур сæ цæстыты фыдæх. 
Ыссæуынц мондæгтæ кæуынæй, 
Фæлæ æхсысти риуты маст, 
Æмæ Уæлвæзыхъæу æрхуымæй 
Цыдæр фыдмæ æнхъæлмæ каст. 
Дзынæзта мад... Кæм уыд йæ дарæг? 
Бон адард, æрхыты фæтар, 
Уæддæр нæма зыны Дзандар... 
Фæлæ цы ’рцыд? - фæсабыр хъарæг, 
Фæтых æппæт монцытыл дис... 
Уый февзæрд хъæуы фæстæ барæг. 
Уæлмæрдтæм комкоммæ цыдис. 
Уæд адæм базыдтой Дзандары, 
Бæлвырд, йæ фæндаг ыл ныддаргъ. 
Æрлæууыд... Уæлмæрдты нæудзарыл 
Уæззау æрывзылдта йæ уаргъ, 
Йæ тæлæт... Уацайраг уæнгбастæй 
Æрымпылд, бастади, ныссау. 
Уыди æдзæм, фæлæ йæ кастæй 
Дзырдта йæ тæригъæд: «Хуыцау!» 
...Лæууыди хурхæтæн... Хæхбæсты 
Ныддæвдæг сау сæнарау зæхх, 
Уырыд, фæлвых кæрдæгыл фæзты 
Сæ рыгæй нал хæцыд æртæх. 
Ныннуд и бон... Æрмæст хæстæгæй 
Цыд æрхы суадæтты сæр-сæр, 
Æмæ тыхст лæг куырдта уынгæгæй: 
«0, дон мын, дон!..» - фæлæ тызмæгæй 
Лæууыди мастисæг уæддæр... 
Ыскуывта хиуаг уæд: «Ыскæнæг! 
Кæд дæм рæстаг дзырд искуы хъуыст, 
Уæд дæм мæ тæригъæд, мæ рыст 
Зындонæй фехъуысæнт... Фыдгæнæг 
Æмæ сæ туджджын æз нæ дæн!.. 
О рухс арв, дауджыты тæрхонæй 
Фыдракæнд ма ныббар лæгæн!» 
303 

V 
Лæууынц уæлвæзæгтæ æрхуымæй. 
Фæлурс, тызмæг цæсгæмттыл хъыг 
Æнахуыр дисы бын нындзыг; 
Маст зæрдæты нылхынцъ - зæгъын æй 
Уым нал уыд хъарæгæн йæ бон, 
Æмæ бæсты номæй тæрхон 
Уым кодта карз æгъдæутты азар, 
Бæсты фарн арвы бын ныхъхъус, 
Æмæ цыргъ карды бын сæ уацар 
Æргуыбыр ингæны уæлхъус. 
Кæсы мæрдджын ирон йæ сæрты, 
Уый разынд намысыл рæдау 
Æмæ йæ фыдæлты уæлмæрдты 
Дæтты йæ мард фыдæн æгъдау. 
«Мæ фыд, дæ тугисæг фæндагæй 
Нæ сæмбæлд афоныл - ныббар! 
Уыд балц уæззау, фæлæ Дзандар 
Зæххы цъар бахсындзæн дæндагæй, 
Уæддæр нæ фæсайдзæн йæ ард... 
Мæрдты раз мауал цу сæркъулæй, - 
Зындонмæ хиуæгтæй мæ кард 
Дыууæйы барвыста... Фыдгулæй 
Æрластон туджы аргъ - тæлæт. 
Мæрдты дын амæттаг фæуæд, 
Уæлæуыл та дæ цыртыл бастæй 
Йæ сæфт, йæ дудгæ бон уынæд, 
Ыстæй куы атона фыдмастæй 
Йæ сау зæрдæ, уæд ын ингæн 
Уыдзæн нæ асинты бын, кæрты, 
Гъе уæд мæ къæхты бын уыдзæн 
Ызнаг æдзух, æмæ сæ зæрдыл 
Тæссагæй ацы бон лæудзæн...». 
Фæци йæ дзырд, фæлæ йæ уацар 
Ысдзырдта саст хъæлæсæй уæд: 
«0 адæм, байхъусут! Уæ азар 
Мæ уд, мæ сæрыл æфтыд уæд, 
Кæд зонын ацы ран мæ азым, 
Кæннод цæрæнбонты уæ разы 
Мæнгард мæ тæригъæд хæссæд!..» 

Фæбадт йæ фæстаг дзырд йæ хъуыры, - 
Йæ сæрты атахтис æнцой... 
Æрхæндæг сау суадæттæ хуырыл 
Цæссыгау арвы раз куыдтой. 
VI 
Фæстаг къæйдур æрынцад мардыл... 
Ысхызт уæд асинтыл Дзандар 
Æмæ ыскасти арвмæ... Дардыл 
Мылазон сау мигътæй ныттар... 
Ныннæрыд арв... Æваст сыг уарын 
Æхсæрдзæн фестади... йæ хъæр 
Ыскъуыдта зæххы цъар... Йæ тары 
Цæхæртæ хауд, æмæ кæмдæр 
Æркалд сæ мæсыгæн йæ сæр... 
Уæд мигъты ног фæлтæр хъуынтъызæй 
Дæлдæр æрбадт, æмæ тыгъдызæй 
Уæлвæзыл рацыди... Æнкъуыст 
Йæ быны зæхх... Бæласау рызт 
Дыккаг бон тымыгътæй сæ бæстæ. 
Хъаймæтау уыд, æмæ сæ къæсты 
Куы фесты тарст адæм сæргой, 
Уæд арвæй зæрæдтæ куырдтой: 
«Хуыцау, о, бакæн нæ дæ уазæг, 
0, ратт нын фарн æмæ æнцой!.. 
Фæци тæригъæдджын нæ уæзæг, - 
Ам махæн нал ис ныр цæрæн, 
Фæлæ кæй тыххæй фестæм сæфты, 
Уый абон не ’хсæнæй тæрæм: 
Дзандар уæд хъодыгонд! Кæм æфта, 
Æхсæв кæм агура фысым, 
Уым арæд карз æлгъыст, цъысым, 
Тæссæй йæ сау бонтæ æрвитæд, 
Мыггагмæ уæзгуытыл фæхитæд!..» 
Лæууыди сау идæдз æнцад, 
Йæ кæрдæн цæсгомыл æруагъта, 
Æмæ тызмæг тæрхоныл мад 
Дыууæ йæ уынгæг бон нæ загъта. 
305 

VII 
Хъаймæты уарынæн кæрон 
Æрцыд. Уæлвæзы арв ныссыгъдæг, 
Æмæ сыл тар æхсæв куы сбон, 
Уæд уагътой мыггæгтæ сæ сыхтæ, 
Æндæр ран арæзтой бындур... 
Æрмæст йæ сыгъдæг рухсæй хур 
Рæдау нæ узæлыд Дзандарыл. 
Уый бафтыд марой æмæ сарыл, 
Уыд иунæг, тыхст æмæ сæргой, 
Цыма йæ фæндæгтыл сæ разæй 
Æдзух йæ фыдгултæ сырдтой. 
Зæххыл кæм агура æнцой? 
Æмæ куы бастайы мæйдары, 
Уæд хæхты уды хосæн дон 
Йæ тыхст, йæ катайæ нæ ары, 
Æхсæв ыл нал фæкæны бон, 
Æмæ хъуызгæ-хъуызгæ куы схизы 
Йæ къæсы асинтыл бындар, 
Æваст уæд фесхъиуы, ысризы, 
Æмæ фæстæмæ лидзы дард... 
Ныддаргъ ыл афтæмæй йæ цард, 
Фыдбонæй не скъуыйы йæ хъæстæ, 
Тæры тæрсгæ-ризгæ йæ бæх, 
Æмæ, кæмфæнды уа, йæ фæстæ 
Цæуынц æлгъыст æмæ фыдæх. 
1971 азы 1—5 сентябрь 

ХЕТÆГ 
Сыгъдæг изæрмилты сындæг 
Фæцæуын хъæдбынты æнкъардæй. 
Кæддæр цы амонд уыд хæстæг, 
Уый худы мæрдты хурау дардæй. 
Цæуын, мæ бæллицтæ - фæллад, 
Уыди сыгъд быдырау мæ зæрдæ. 
Сæнайыл хуры зæрин тад, 
Йæ рухс мæ зæрдæйы лæзæрди. 
Фæйлауы Дзуары хъæды арт,- 
Кæцæйдæр расыг зарын хъуысы. 
Кæны йæхи кæнонтæ цард, 
Кæмæндæр цин кæнын æнтысы. 
Цæуын... Мæ зæрдæ дзы нæ рад... 
Мæ уд цыдæр сусæгтæ хаты... 
Æрлæууын... Тулдзы бын æнцад 
Мæ разы иу мæгуыр лæг бады. 
Сындæг æм бацæуын æввахс, 
Мæ цин, мæ ахаст æм æвдисын... 
Уыди хуыздзыд æмæ фæлахс, 
Йæ уæлæ сау бызгъуыртæй - хъисын. 
Ыскаст æрæджиау. Уыдис 
Мæ разы Иры зæд - нæ кæсгон! 
Сыгъдис йæ цъæх цæстыты рис, 
Ныффæлурс сагъæстæй йæ цæсгом. 
Ыскаст хæлар æмæ рыстæй, - 
Ныфсджынæй балæууын йæ цурмæ. 
Уый каст æдзынæгæй, ыстæй 
Йæ фарсмæ ацамыдта дурмæ. 

«Æрбад, фæллад бæлццон, æрбад, 
Æз дын мæ хабæрттæ фæкæнон. 
Уæййаг у, ивæн хæзна - кад, 
Нæ амонд хин сылау - æгæнон. 
Кæмæй дæн, чи æмæ кæцон? 
Мæнг ысты таурæгътæ, мæнг ысты. 
Уыди мæ мæгуыр фыд аллон, 
Йæ бонтæ тухæнты æрвыста. 
Æрмæст йæ кæстæр фырт уæд дæр 
Хызта цъæх быдыры йæ фыстæ, 
Куы сæфтой адæмты тæтæр, 
Уæд сын уый хъалон дæр нæ фыста. 
Æз кастæн чингуытæ, зыдтон 
Сæ цард, сæ сæфты хабар Нартæн. 
Цæмæй та скадджын уа ирон, 
Æз уыцы стыр бæллицæй цардтæн. 
Æрцыд, æрзылди та нæ дуг, - 
Сырдтам нæ арæнтæй фыдгулты. 
Мæ карды карз цæфтæй сæ туг 
Нæ сыгъд, нæ тыгъд быдыры скултæ. 
Уæууæй, цæмæн уыдтæн фыццаг? 
Лæгау цæмæн фесгуыхтæн хæсты? 
Æваст хæлæг æмæ хæлмаг 
Фыднизау бафтыди мæ фæстæ. 
Йæхимæ чи касти хæстон, - 
Уыдтой сæ быны сæфт мæ кадæй. 
Нæ уыд æргом хæцын сæ бон, 
Фæсвæдæй хъавыдысты фатæй. 
Нæ мардтæн æз, æмæ сæ маст 
Фыхти сæ зæрдæты хæрамæй... 
Кæнынц мыл даутæ æмæ хъаст, 
Æххуырсынц марджытæ гæртамæй. 
Æз та нæ бабын дæн уæддæр, 
Цæрын - уæздан æмæ сæрыстыр. 
308 

Кæнын сæ сау арты хъæбæр, 
Хъæцын фыдамондау мæ рыстыл. 
Уæд чиныг адæмæн фыстон 
Фыдæлты кад æмæ сæ цардыл, - 
Куыд цард сæрибарæй аллон, 
Куыд хъуыст йæ намысы кой дардыл. 
Фæкъахыр ме знæгтæн сæ цин, 
Бынтон сæ аргæвста мæ ахуыр. 
Ыссардтой ног хæцæнгарз - хин, 
Æлгъаг, æнусон фæрæз - хахуыр. 
Дзырдтой мæ: «Аивта йæ дин, 
Фыдбылыз - чиныг нæм æрхаста; 
Уый нæу зæххон лæг, фæлæ - зин, 
Ысты нын калмы марг йæ хостæ». 
Кæм у æвæрæз хотых кард, 
Уым дам-дум арвы цæфау мары... 
Ысуагъта ме стыр фæллой арт, 
Мæ цырагъ ахуыссыди тары. 
Мæнгардæй расидтысты хæст 
Сæ мызд, сæ бынæтты сæраппонд. 
Мæнæн та иу дин уыд æрмæст - 
Рæстдзинад, Ир æмæ йæ амонд. 
Цы дæн, уый нал уыди бæрæг, 
Зынди мæ раст хъуыддаг дæр зултæ. 
Чабæхан разынди хæйрæг, 
Мæныл æй бафтыдтой фыдгултæ. 
Лæууыд мæнг æвдисæн æдзух, 
Ыскъæрдта сау бындзытау даутæ, - 
Цы уыд сыгъдæг æмæ рæсугъд, 
Уый кодтой чъизи æмæ саутæ. 
Сырдтой, æфхæрдтой мæ куыдзау, 
Уæддæр мæ мастисæн дзуапп - уарзын. 
Куывтон зæрдæбынæй: «Хуыцау, 
Рæдийынц ме знæгтæ, ныббар сын». 
309 

Куы уыдтæн сабыр æмæ раст, 
Уæд мæм æрæвнæлдтой бынтондæр. 
Фæлæ кæмæ хæссон мæ хъаст? - 
Хуыцау дæр нæй æмæ тæрхон дæр! 
Мæ сæрыл иу рахæцæг нæй, 
Рæстдзинад сидзæр у, хæрз иунæг. 
Дзыназын арвы бын рæстæй, 
Æлгъыст мæ куыстытæн - хæрзиуæг. 
Мæ сæрыл худы бæсты - сындз, 
Мæ уæлæ - тарды нысан - хъисын. 
Нæмынц мæ, дуртæ мыл æхсынц, 
Сæ худт, сæ чъизи дзырдтæй риссын. 
Фæстагмæ скарз ысты бынтон, 
Мæцъистæй, хъаматæй лæбурынц. 
Хъысмæтæй базыдтон мæ бон. 
Æз лидзын, уыдон мæ æрсурынц. 
Кæсын, мæ развæндагыл - хъæд, 
Уæларвмæ галуанау ысфардæг. 
0 æрдз, мæ хæрзгæнæг, мæ зæд, 
Ды дæ мæгуыр лæгæн йæ бардуаг! 
Уæд мадау атагъа фæлмæн 
Йæ хъæбыс байтыгъта хæларæй, 
Йæ уазæг бакодта уый мæн, 
Бæлццоны бахызта лæгмарæй. 
Фыдгултæн нал уыди цæуæн, 
Цыма сыл арв æрхауд - сæ разы 
Лæууыди тар хъæдæй гæрæн, 
Йæ уындæй бацыдысты тасы. 
Ыстæй йæ байдыдтой цæгъдын, 
Ыскодтой ахотæй æрдузтæ. 
Æфтыдтой Иры дзыхъхъыл рын, 
Цыдысты афтæмæй æнустæ. 
Куы-иу æй байгæрстой æхстбæрц, 
Уæд-иу нæргæ куывдтæ фæкодтой. 
310 

Æмпылди не сфæлдисæг - æрдз, 
Нызтой йæ сау сыгъдæттыл, хордтой. 
Уыныс, ныр се стджытыл æрзад 
Цъæх кæрдæг, сыджыт сæ нымбæрзта, 
Æмæ сыджыт-мæрæй æнцад 
Лæууынц сæхæдæг дæр æд гæрзтæ. 
Фæлæ æрвылуалдзæг мæ хъæд 
Йæ хуыз нæуæг дарæсæй ивта, 
Æмæ йæ сыгъдæг фидауц уæд 
Ысси нæ фæстагæттæн мифтæ. 
Ыссардтой хин адæм æфсон: 
Бæгæны, физонæг - сæхицæн, 
Мæнæн та сау æртæх - æхцон, 
Хуыскъæлтæ сау мæры фæуидзын. 
Æндæр цæй куывд æрцыд мæныл? 
Зæххон - мæ уаз æмæ мæ цау дæр. 
Рæстæй цы лæг цæры зæххыл, 
Гъе уый дын зæд æмæ Хуыцау дæр... 
Бецау!.. Чабæхан та ныр дæр 
Кæны мæ сыгъдæг номæй базар. 
Хæрам æгæр кæны, æгæр, - 
Кæйдæр та судздзæни йæ азар...» 
Фæци йæ ныхас. Сыстад лæг. 
Фæстæмæ баивгъуыдта хъæды. 
Æндæргау адард и сындæг, 
Кæсгæйæ баззадтæн йæ фæдыл. 
Фын уыди уый æви æцæг? 
Мæ риуы сагъæстæ æвзæрди. 
Уыди изæрон арв сыгъдæг, 
Уыди æнахуыр рухс мæ зæрдæ. 
1981 аз 

ФЫН 
I 
Дысон мæхицæн хуызджын фын уыдтон... 
Сахары уынгты фæцæйцыд Сырдон. 
Байдайы хины лæг дистæ-тæмæстæ, 
Гъай, дам, цы дуне у, науæд цы бæстæ? 
Мæнæ дæлимонтæ, мæнæ зындон. 
Уары мыл сау цæхæр, уæлдæф - сыгъдон. 
Сыскъæрдтой адæм уæларвмæ мæсгуытæ, 
Сау зæхх сæ быны куыннæ кæны скъуыдтæ? 
Бæстæ ысхъомпал, йæ бакаст - уырыд, 
Баруади кæрдæг, бæлас дзы - æлвыд. 
Ох-хай, Балсæджы цалх фестади минтæ, 
Гулынц дыууæрдæм, сæ мидæг та - зинтæ. 
Схъиуы, фæкæлы, æрхауы Сырдон, 
Сфæлмæцыд, бастад, æрцыд ыл фыдбон. 
Алырдæм адæм ызгъорынц йæ фæрсты, 
Бахауы се ’хсæн - фæвæййы æууæрсты. 
Агуры сатæг, - æнтæф у, æнуд, 
Акæс-ма бæлццонмæ, схауы йæ уд. 
Иу ран æрлæууыди, адæммæ дзуры... 
Ацу ’мæ бамбар, нæртон лæг цы куры. 
Иу дæр ын йе ’взаг нæ хаты бæлвырд, 
Никæмæ хъуысы йæ фæдис, йæ дзырд. 

Иу къохмæ бафтыд, - цы диссаг у уый та? 
Устытæ байдыдтой тезгъо æд куыйтæ. 
Иуæн йæ роны - къæбыла, бындар! 
Иннæ фæласы йæ фæдыл егар. 
Бакæс сæм, гъеуæд - хæрзарæзт, æхсинтæ, 
Цардæй рæвдыд ысты - сæвæрдтой синтæ. 
Афтæмæй уыдон - мæстыгæр, æнкъард. 
Базыдта хины лæг се ’гъдау, сæ цард. 
Иу дзы йæ саби дзæгъæлæй ныууагъта, 
Иннæ йæ мойæн «Фæндараст у!» загъта. 
Гъеныр сæхицæн куыйтимæ цæрынц, 
Иу къусæй адджынæн нуазынц, хæрынц. 
Фалдæр дыууæ усы бадынц æрхуымæй, 
Адон цы кодтой, цы сæ фæрса уымæй? 
Бакаст сæм цадæггай: алцы бæстон 
Халонау фены йæ уæны Сырдон. 
Де знагыл ахæм æмбисонд æрцæуæд: 
Иуы ныууагътой дзæгъæлæй йæ цæуæт, 
Иннæйы ратардта уынгмæ йæ чындз. 
Гъеныр дыууæйæ дæр иумæ кæуынц. 
Фалдæр та лæгтæ лæууыдысты къордæй, 
Нуæзтой, кæсаджы æмбыд сæртæ хордтой. 
Иууыл уыдысты уыргæфтыд, мæллæг, 
Ердойау калди сæ дзыхтæй фæздæг. 
Цух-мухтæ кодтой, æлгъыстой кæрæдзи. 
Загъта нæ бæлццон: «Сæ намыс цы фæци? 
Чи фæци нарт æмæ чынтæй æвæд?» 
Дарддæр та ацыд сæргуыбырæй уæд. 
Иу бæрзонд галуан лæууыди йæ разы, 
Хуры мынæг рухс йæ рудзгуыты хъазы. 
313 

Загъта, цæрдзысты фæрныг адæм уым, 
Хъуамæ дзы ссарон мæхицæн фысым. 
Бахызт фæтæн дуарыл хинæйдзаг хъавгæ, 
Хатæн - æргъæуæй, йæ астæрд - цъæх авгæй. 
Февзæрд йæ разы æрхуым лæг цæрдæг. 
«Чи дæ? Кæдæм цæуыс?» - дзуры тызмæг. 
Загъта фæллад бæлццон: «Иу хорзæх курын...». 
Лæг æй нæ бауагъта стæлфын, ысдзурын. 
Уазæгмæ февнæлдта уайтагъд мæстæй, 
Балæууыд уынджы дзæгъæлдзу цæфтæй. 
«Уый дын Аминон!» - йæхинымæр загъта, 
Армытъæпæнæй йæ рыгтæ æрцагъта. 
Мæнæ та уынджы фæцæуы Сырдон. 
«Гъæй-джиди, - загъта, - ныр иу кæхцы дон!» 
Иу ран лæууыдысты адæм тыгуырæй, 
Исдуг мæрддзыгойау фесты æмырæй. 
Уалынмæ се ’хсæнæй фехъуыст цъæхахст, 
Бардз дын ыстæлфыди, сызнæт æваст. 
Иу ус æндæрмæ дзыназы, лæбуры, 
Уый дæр ын фидистæ калы, лæхуры. 
Систой кæрæдзи æууæрдынтæ, цъист, 
Хъуысы фыдæлгъыст, æртхъирæн, хъыллист. 
Байдыдтой адæм кæрæдзи мыхъхъытæ, 
Бардзы таг кодта къуыппытæ, дзыхъхъытæ. 
Уайтагъд дын базыдта хъуыддаг Сырдон, 
Уыдон кæй æлхæдтой иу чызгæй дон. 
Бауад Гæтæджы фырт чызгмæ уæндонæй, 
Дзуры йæм: «Авæр мын иу хуыпп дæ донæй». 
314 

Гъæйда-гъа, уымæ дын фездæхти бардз, 
Систой йæ тонынтæ... Лæг дын ныййарц. 
Не стыхст Батырадзæй Нарты дзуар афтæ... 
Аирвæзт, фезгъоры. Иу ранмæ бафты. 
Уырдыгæй хъуысы цъæлхъæр æмæ зард, - 
Ахæм æмбисонд нæма федта нарт. 
Дзыллæ цæлхæмбырдæй стыр уаты бадынц, 
Цар сыл æркалд, зæгъгæ, уый дæр нæ хатынц. 
Кафы сæ разы бæгънæгæй хæйрæг, 
Цалдæрæй хойынц къæртатæ, гуымсæг. 
Уый дæр айуанау хъыллиппытæ сисы, 
Ниуы, уынæргъы, йæ мæхцон æвдисы... 
Адæм сæхимидæг ризынц, тæлфынц, 
Райынц йæ митæй, æмдзæгъд ын кæнынц. 
«Адон цы адæм уой? - дзуры нæ лидзæг. - 
Адæм сæхицæй цæмæн кæнынц джидзæг? 
Бахордта гæн æмæ фестад хæйрæг, 
Адæм æнхъæлынц кæндысдон мырæг. 
Нал ис Ацæмæз, йæ уадындз ныцъцъæлтæ, 
Нал хæссынц хуры рухс абон йæ зæлтæ. 
Уый сæ нæ кæны хæрзæгъдау, уæздан, 
Сагъуыд сыл сау монц, сæ Хуыцау - айуан. 
Дары сын сау хъылма, зилынц сæ сæртæ. 
Лидзгæ у ардыгæй... Схæццæ мæ зæрдæ». 
Мæнæ та уынгты фæцæуы Сырдон, 
Афтæ ыстыхст, æмæ мысы зындон. 
Уайынц хæдтулгæтæ, калынц сæ пиллон, 
Адæм - æрхæндæг, сæ цæсгæмттæ - чъиллон. 
315 

Уынгтæ мæлдзгуыты губаккау тæлфынц, 
Иу ран та галуанмæ минтæй тырнынц. 
Се ’хсæн фæмидæг Сырдон дæр, фæцæуы, 
Хъуамæ, дам, базонон, ам сæ цы хъæуы. 
Баирвæзт. Иу къуымы бады æнцад. 
Уалынмæ ралæууыд хъуыддагæн рад. 
Рацыдис адæмæн иу лæг сæ размæ, 
Тæрхæгмæ схызт æмæ бавдæлд ныхасмæ. 
Лæгæн йæ риуыл - бибитæ, зæрин, 
Дзыллæ йыл кодтой æрхæндæгæй цин. 
Чи дзы йæ разы бадт, чи та йæ фæстæ, 
Уый дæр сын дардыл йæ таурæгъ нывæста. 
Дзеудзæлæй, дзурын та цас уыд йæ бон! 
Дунейæн кодта уынаффæ, тæрхон. 
Загътаид лæг, зæгъгæ, фестдзысты сырдтæ 
Иууыл сыгъдæг зæдтæ, - уый бæрц фæдзырдта. 
Афонмæ байдыдта дыргъдон зæу-зæу, 
Афонмæ уынгты дæр зайы мæнæу. 
Хъæлдзæгæй адæм нæртон куывды бадынц, 
«Айс, мæ хур, ахæр», - кæрæдзимæ хатынц. 
Таурæгъæй бамбæрста иу хъуыддаг нарт: 
Абон бæллиццаг, дзæнæтон - нæ цард. 
Иу афон адæм æмдзæгъд кæнын систой, 
Уый фæстæ ныхас дзыхæй-дзыхмæ истой. 
Зондджын кæм нæ уыд Гæтæгæн йæ фырт, 
Загъта, æцæг дзурынц адон, бæлвырд. 
Афонмæ, чи зоны, аивта рæстæг, 
Гъеуæд мæнæн дæр мæ амонд æрхæстæг, 
316 

Цард у мыды къус, амал дзы кæнон! - 
Афтæмæй рахъуызыд уынгмæ Сырдон. 
Акаст фæйнæрдæм. Ныррызти йæ зæрдæ. 
Атахт нæргæйæ пакъуындзæ йæ сæрты. 
Сæнкъуыст æгас дуне, - цас ысты, цас! 
Уынджы уæлвонг сисæй хъуысы ныхас. 
Рагон цæмæй зоны, уыдон цы дзурынц, 
Хаты æрмæстдæр, - цыдæр хорзæх курынц. 
Уалынмæ фестади бæстæ гуыр-гуыр, 
Загъта, æрбабырсынц ардæм агуыр. 
Ох-хай, кæм уыдзысты нарт æмæ чынтæ? 
Адон - куывддон адæм... Мæнæ фыдфынтæ!.. 
Адæм фыр тæссæй гуылфæнтæ кæнынц, 
Стыр сау мæтыхтæ сæ сæрмæ тæхынц. 
Тулгæ кæфхъуындар сæ астæу лæгæрды, 
Саудзых хæтæлтæй сыл калы цæхæртæ. 
Уайтагъд цыдæр æфсад уынгтыл æртыхст, 
Еу-додой, карз æлгъыст арвмæ дæр хъуыст. 
Адон цы ’фсад ысты - нæй сæм цыргъ кæрдтæ, 
Устытæн фадынц цыргъ белтæй сæ сæртæ. 
Сабиты бадæнтыл цъилтæ æхсынц, 
Чызджыты сурынц, цæвынц сæ, нæмынц. 
Нал сæм фæлæууыд - йæ маст сæм æхсиды: 
«Чи стут, æрлæуут!» - къæзгæ-ризгæ сиды. 
Уайы сæ хæд уæлвæд, дзуры сæм: «Ау, 
Худинаг нал и? Уыны уæ Хуыцау!» 
Хæстонтæн уистау сæ къухты - кæлмытæ, 
Фестад Сырдоны рагъ уайтагъд тæлмытæ. 
317 

Федта ма: стыр фæзы туджы цад, сырх, 
Хур дзы ныххаудта - фæйнæрдæм ныппырх... 
Иу афон райхъал, æрчъицыдта бæлццон. 
Дудынц йæ фæсонтæ. Бахус йæ хæлцон. 
Акаст фæйнæрдæм. Кæмæ хæсса хъаст? 
Уынг æм зындоны ран ногæй фæкаст. 
Сахъ æфсад - сабыр, лæууынц ма кæмдæрты. 
Адæмыл - саутæ, æвзарынц сæ мæрдты. 
Слæууыд йæ зонгуытыл уынджы Сырдон. 
Кувы: «Ыстыр Хуыцау, нал у мæ бон. 
Диссæгтæ федтон мæ рæстæджы. Нартæн 
Кодтон фыдбылызтæ, хос дæр сын ардтон. 
Сайдтон дæлимонты, алцы зыдтон, 
Нарт æмæ чынтæн-иу кодтон тæрхон. 
Ам та æз - хъазæнхъул сонт æмæ ’взæрæн, 
Сайынц мæ, ссæндынц мæ, нал дæн мæ сæрæн. 
Ацы мæнг дунейы - нæй мын цæрæн... 
Курын дæ, бакæн Мæрдты дуар мæнæн». 
Уынджы мæгуыр лæг Хуыцаумæ дзынæзта. 
Аскъуыди зæххы цъар. Баталынг бæстæ... 
Афтæ мæхицæн хуызджын фын уыдтон. 
Уалынмæ уасæг ныууасыд - ысбон. 
1989 азы апрель 
II 
Дысон та ногæй хуызджын фын уыдтон: 
Уынгты гуыбырæй фæцæйцыд Сырдон. 
Зæрдæйы сцæнд ысты дуртау йæ хъыгтæ. 
Тулынц уыраугæ йæ фæрсты цæлхыгтæ. 

Сахарыл сау мигъау бады фæздæг, 
Хъуысы.хæсты хъæр кæцæйдæр - х-æстæг. 
Сармадзан сисы гуыппытæ, гæрæхтæ, 
Ризынц йæ нæрдæй гæды хъæдау хæхтæ. 
Схъæрзынц уæззау рыстæй зæхх æмæ дур, 
Калы йæ сау цæссыг сау арвæй хур. 
Загъта, бырсынц та агуыр æмæ гуынтæ, 
Стигъынц нæ бæстæ, хæрынц ын йæ хуымтæ. 
Исдуг æрлæууы - куыд нæ кæна дис: 
Тохы бон Иры нæ хъуысы фæдис! 
Раджы-иу ахæм бон растади мард дæр. 
Нал зоны хин лæг, цы ма кæна дарддæр. 
Терчы был иуварс фæзылди цæхгæр, 
Дисæй мæлгъæвзагыл нал уыд дзых дæр. 
Фæсивæд пыхсбынты бадынц дыгæйттæй, 
Уадзынц хъæбыстæй сæ мондæгтæ гъæйттæй. 
Сау лæппу - ронбæгъд, рæсугъд чызг - бæгънæг, 
Хъал чызг нæ дары сæхтæгæн æгънæг. 
Оххай, зæронд лæг кæмæн кæна бустæ, 
Сау пиллон калынц æфсæрмæй йæ рустæ. 
Исдуг мæгуыр бæлццон Теркмæ фæкаст, 
Риуы фыцгæ донау абузы маст. 
Иу ран хъуынсæр лæг тымбыл дурыл бады, 
Нæу æм хæстон уынæр фуйау нымады. 
Дауы нывгæнæг уæлмонцæй йæ куыст, - 
Хъæлдзæг æрдз холстыл æрцæудзæни фыст. 
Бафыста ахорæг нывыл: «Æхсæрдзæн», 
Уымæй, бæгуыдæр, Ирыстон æрцæрдзæн! 
319 

Ацыдис фалдæр æрхуымæй Сырдон, 
Къæхты бын - хус сыфтæр, чъизи, бырон. 
Бандоныл бадынц æртæ лæджы уæртæ, 
Иу лæг дзы - коса, дыууæйæ - хъуынсæртæ. 
Лæгтæ кæрæдзимæ дзурынц зыстæй, 
Хауынц сæ дзыхтæй сæ дзырдтæ зынгæй. 
Коса сæм бауырдыг: «Фарны дзырд рох у! 
Цардæн йæ нысан нæ дуджы дæр тох у. 
Тохыл кæмæн уа йæ зарæг, йæ дзырд, 
Амайдзæн уымæн фæрныг дзыллæ цырт». 
Уайтагъд ын зачъеджын айста йæ ныхас, 
Дзуры: «Дæ хъуыды нæ дугыл æрныхас! 
Аивта дуне, нæ кæнæм хуыдуг, 
Нал цъиры адæмæн залым сæ туг. 
Хъуамæ поэзи зæлдаг уа, хуымæтæг, 
Дзуринаг - бирæ: бæрз бæлас, сырхмæтæг...». 
«Ма зæгъ, дæ хъуыды бæстон нывæдз нæу! - 
Байдыдта дыккаг хæмпæлсæр быцæу. - 
Чи сты нæ дуджы хæрзгæнæг, хъайтартæ? 
Махæн сæрибар æрхастой гайдартæ! 
Абон нæ зæхмæ бæсты фарн æрцыд... 
Кад демократийæн! Кад æмæ цыт!» 
Уыцы уысм сармадзан систа гуыппытæ, 
Кодта ирон хъæу дзыхъхъытæ, къуыппытæ. 
Хотыхтæ байдыдтой карзæй къæр-къæр, 
Хъуысынц æрдиаг, цъæхахст æмæ хъæр. 
Батыхст фæллад бæлццон: «Мæнæ сылвазтæ! 
Бахызтой Ромы фыдбылызæй хъазтæ, 

Адон хъæндилтау куырмæджы тæлфынц, 
Иу дзы нæ радары хъузгæй йæ фындз. 
Сагъæс дзæдæлæн нæ хъары йæ тæгъзы, 
Сау хъуыны сау цæсгом рухсæй æмбæхсы». 
Раздæхти бæлццон, фæцæуы сындæг, 
Хæсты хъæр хъуысы æввахсдæр - хæстæг. 
«Тагъд æххуыс» уасы сиренæйау дардæй, 
Байдзаг фыдохы бон Иры дзыхъхъ мардæй. 
Ехх, ныр Дзæнæтæй куы растид Батрадз, 
Знагæн мылазон арв фестид мæрдадз. 
Бастад фæндаггон, тыхтæй ма фæразы, 
Иу ран æргъæу галуан февзæрд йæ разы. 
Бацыд æм, батилы дисæй йæ сæр: 
Нарты хæдзар дæр нæ уыди хуыздæр. 
Урссæр зæронд лæгтæ бадынц тæрхоны, 
Уыдонæй иу дæр нæ хаты Сырдоны. 
Ерысæй дзурынц, уынаффæ хæссынц, 
Зонды ныхæстæ анналты фыссынц. 
Абон ирон фынг - сæ дзырддаг, сæ катай, 
Бацæуынц уый охыл тохы хъазуатæй. 
Хъаугъа сын бацайдагъ: чи зоны, цæй, 
Сидтытæ цал вæййы хисты бæрцæй? 
Бакæс, сæ хистæр - куырыхон, Уырызмæг, 
Иу афон мигъау йæ цæсгом фæтызмæг. 
Дзуры: «Зæфцы фыдæй сæфы æгъдау, 
Фурды æнæ рулæй хиты нæ нау. 
Къона ысрыг, зæгъгæ, - фезмæл, ныммæрз æй! 
Фынгыл куыд æвæрæм сæр æмæ бæрзæй? 
11 Джыккапты Шампл 
321 

Хъуамæ куыд дзурæм: зиан æви мард? 
Уыдонæй рæзы нæ фидæн, нæ цард...». 
Ахæцыд дардыл, йæ ныхас нывæнды, 
Бауырндзæн ахæм зæрин дзырд кæйфæнды. 
Сау дымгæ скъæфы хæстæгæй сыгъдон, 
Сагъæсты зилдухы стыхсы Сырдон. 
«Хистæртæ, - дзуры, - ныууадзут дзыманды, 
Уартæ фыдгултæ æргæвдынц аланты. 
Иры фæцагътой агуыр æмæ гуын, 
Сафынц уæ бæстæ, кæнынц æй лæгуын. 
Сыстут, цæуын хъæуы тагъддæр фæдисы, 
Науæд уын не знаг уæ царды фарн исы...». 
Гъæйда-гъа, систой куырыхонтæ загъд: 
«Чи у, цы мæрддаг? - фæсурут æй тагъд!» 
Ацагътой лæгæн йæ пакъуы æлгъыстæй, 
Рахауди уынгмæ нæртон æрра схуыстæй. 
Иу ран та галуан - бæрзонддæр, хуыздæр, 
Ам уыдзæн Ирæн йæ фæтæг, йæ сæр. 
Бацыд æм - бадынц пехуымпартæ уым дæр, 
Бадджытæй алчи - къæдзæхæй æрхуымдæр. 
Хицæуттæ хатæны ризынц, тыхсынц, 
Уынгæй сыл фæсивæд дуртæ æхсынц. 
Дзуры сæ хистæр: «Тæссаг у нæ уавæр... 
Гъе Хуыцау, ракæс, дæ роны нæ бавæр! 
Чи хæссы хионтæй махæн мæлæт, 
Уыдоныл Рухс фæзы скæнæд хъаймæт!» 
«Раст зæгъыс, - дзурынц, - нæ уавæр - дывыдон 
Знæгтæй фыддæр ысты, чи змæнты, уыдон. 
Аскъæрæм хивæндтыл тагъддæр омон, 
Уадз æмæ танкты бын фестой бырон!» 

Риуыл йæ урс сæр æруадзы сæ хистæр. 
Ох-хай, нæртон лæг, куыннæ кæнай дис дæр! 
Адонæй базыдта зондджын йæ бон, 
Рауад фæдисонау Фæзмæ Сырдон. 
«Байхъусут, чи стут, æруазал ут, курын, - 
Дзуры, - нæ уæ хъæуы ардæм лæбурын. 
Адон уæ сæфтæн уынаффæ хæссынц, 
Топпы кæсæнтæй уæм се ’фсад кæсынц. 
Аздæхут, уе знаг æндæр ран ис уартæ, 
Бахизут уымæй уæ бæстæ, уæ бартæ!» 
Февнæлдтой сагсуртæ зæрондмæ уым, 
Кодтой сæ куырис гуымсытæй зыгуым. 
Сау надæй бауадзыг хин лæг, уæддæр та 
Иу афон ахылд сæ бынæй куыддæрты. 
Гъей, мæгуыр, над æмæ стонгæн фæраз, 
Мæнæ дæ разы цæлгæнæн «Кавказ». 
Бахастой уырдæм Сырдоны йæ къæхтæ, 
Сау буарыл дудынц йæ цæфтæ, йæ цъæхтæ. 
Гъай дын мæрдтæн диссаг - мæнæ Бедлам! 
Ромаг хæтæндон кæцæй фæзынд ам? 
Арвы бын, загъта, нæртон гæнах нал и, 
Бацыд йæ тæмæны хъазт-вакханали. 
Тоны гуыппытæй йæ фæрстæ гуымсæг, 
Сау мигъау сау залы бады фæздæг. 
Аджих и: хъазынц сæгътæ ’мæ цæукъатæ, 
Хъазынц, æрмæст сыл нæ зыны сыкъатæ. 
Кафынц канкан, шалахо æмæ твист, 
Калынц, куыд тæвд кæнынц, афтæ сæ фист. 
Исынц гæны рыгау мондæгтæй цинтæ, 
Мæнæ хæйрæгдон, йæ разы та зинтæ! 
323 

«Фæсивæд! - сиды фæдисонау Нарт, - 
Бандзæрста не знаг нæ къонатыл арт. 
Сау налат сабиты авдæнты мары, 
Хъазы уæ хотæй, æууæрды сæ тары. 
Мардзæ, богалтæ! Фæуадзут уæ хъазт, 
Науæд æрцæудзæн уæ зæххы фарн хаст...». 
Фездæхт æм иу Алæф, хорз æй ныххафта, 
Иннæ йæ скъуырдта, куыд фæцарæхст, афтæ. 
Акалд хæлын айкау лæгæн йæ пырх, 
Адардта астæрд нæртон тугæй сырх. 
Уынгмæ йæ мард куыдзау раппæрстой гæстæ, 
Уым ыл хъаймæтау нытталынг и бæстæ. 
Гъей, Сырдон, ам дын Уæрхæгты сых нæй, 
Махыл нæ тых кæны Сем дæр дзыхæй. 
Иу афон базмæлыд рыгты нæ бæлццон, 
Риссынц йæ цæфтæ, ысхъæрзы йæ хæлцон. 
Рабадт йæ зонгуытыл, кувы Сырдон: 
«0 мæ фыд, бавзæрстон абон зындон. 
Сыстад мæнгард зæххыл рынау ахæрæт, 
Курын, фæлтау мæ Хæмыц дæр æфхæрæд, 
Ма ныууадз ацы мæнг дунейы мæн, 
Байгом кæн ахсæв дæ фыртæн ингæн...». 
Фехъал дæн. Уасæг та уасы нæ сыхæй, 
Уазалæй сурхид лæдæрсы мæ ныхæй. 
Адæргæй асыгътон цырагъ æваст, 
Уалынмæ хур дæр фæсрагъæй ыскаст. 
1992 азы ноябръ 

ИРЫСТЫРХЬАРÆГ 
Фæцис мæ Ир фыдазарæй фыдвæззæг, 
Бындурзылд æмæ царæфтыд фæцис. 
Хъæрзы цæфтæй мæ зæрдæйау нæ уæзæг, 
Йæ удæй ма йын чи сласдзæн æрхъис? 
Кæдæм хъуысы нæ хъæр æмæ нæ хъæрзын? 
Кæмæ хъары нæ хъыг æмæ нæ рыст? 
Æдзæм мастæй рæхуыст галау ныккæрзын, 
Æхгæд хъуыры ыскъуыбар ис æлгъыст. 
Мæ зæрдæ, фест фыдохы бон дзæнгæрæг, 
Дæ хъæлæсæй нæ иры маст нæрæд, 
Дæ цъæхахст дардыл азæлæд хъæргæнæг, 
Дæ хъæрæй Зæхх йæ хъæбултыл кæуæд. 
Беслæнæй абон судзаг марой хъуысы, 
Мæрдон фæздæгæй баталынг нæ бон. 
Нæ тæригъæдæй арвы къæй æнкъуысы, 
Цæрдудæй мах куыд æвзарæм зындон! 
Нæ урс хæхтæ! Цæмæн лæуут æндзыгæй? 
Æркалд мæ Ирыл сæфты бон йæ цар... 
Куыд нæ цæут сæхъхъис сауты мæрддзыгой? 
Цæуылнæ кæнут додой æмæ сар? 
Нæрæмон Терк? Цæмæн уынæргъыс тарфæй? 
Нæ хъуысы дард хъаймæты бон уынæр! 
0 Хурты Хур! Куыд сабыр.кæсыс арвæй? 
Куыд уромыс дæ цоты сæфт ды дæр? 
0 Бонвæрнон! Куыд ма скастæ сæударæй? 
Сæуæхсиды нæ фыцгæ туг ысцæм. 
0 сау хъæдтæ! Куыд нæ сыстут бындзарæй, 
Цæмæн ыстут æмыр æмæ æдзæм?.. 
Кæмæй хъаст кæнон? Арв дæр æмæ Хох дæр 
Мæ Иры хъыг нæ фæразынц зæгъын. 

Æрцыд хъаймæт - ахæрæтæй фыдохдæр, 
Нæ йын зæгъдзæн мæ хъарæг дæр йæ зын. 
Ох, раирвæзти Артъауыз йæ бастæй, 
Æрлæст зыдæй æвирхъау калм - Руймон. 
Хæтынц бæстыл сæ цъаммар зæйц æвастæй, 
Ыскодтой Зæхх сæ хæрамæй Зындон. 
Вæййынц лæгсырдтæ сонт æмæ гæрдахтæ, 
Æнæбонты раз - хъал æмæ къæйных: 
Æхсынц чъылдымæй сабиты вайнахтæ, 
Æвзарынц хъулгъа устытыл сæ тых. 
Гыццыл зæдтæ тæхгæ-тæхын æрхауынц, 
Сыгъдæг удтæ цæфбазыртæй кæлынц. 
Сæ разы зинтæ судзгæ цæхæр тауынц, 
Сæ дидинджытæ туг-цадты мæлынц. 
Ыскъæфы мад йæ сыгъд сабиты артæй, 
Æхгæны сæ йæ цæф риуæй ирон... 
0 Стыр Хуыцау, æрбамбæрз сæ дæ уартæй, 
Ыскæн хъаймæтæн - афон у! - кæрон! 
Дзыназынц дæм зæрдæхæлд адæм тарстæй, 
Куыд кæсдзынæ æфхæрд цæстытæм ныр? 
О Уастырджи! Æлгъаг хæрам кæд барстай? 
Кæдмæ кæныс лæгбирæгътæн хатыр? 
0 Мады-Майрæм! Бахиз нæ æфхæрдæй, 
Нæ гыццыл хуртæн бахъаггæн сæ цард. 
О Арв-Уацилла! Мауал хъаз дæ нæрдæй, 
Лæгхорты кæн дæ карз дзæхстæй дзыхъмард!.. 
Цæй æрра дæн! Кæмæ сидын мæ тыхстæй? 
Кæд хъуысти арвмæ сæфты зæххæй хъæр? 
Æнамонд ир æгады ’фхæрд фæбыхстой. 
Ныхъхъæцдзысты сæ сау цæфтыл ныр дæр. 
Зæгъынц, Аллах, ды сфæлдыстай æппæтдæр, 
Цы цæуы, уый - дæ барвæндæй æрмæст; 
Ды дæттыс цард, дæ бæрны ис мæлæт дæр, 
Ды сныв кæныс сабырад кæнæ хæст. 
Кæд афтæ у, уæд алы ран дæр æрдзы 
Дæ зонд æмæ дæ бархъомыс зынынц, 
Уæд бирæгъы цот а зæххыл дæ фæрцы 
Лæджы хуызы æдæрсгæйæ хæтынц. 
Æппæтхъом у дæ тых, бæгуыдæр, - уый та 
326 

Дæтты лæгсырдтæн мондаг æмæ цард, 
Æргæвдынц нын нæ сабиты дæ куыйтæ, 
Æндзарынц сонтæй рухс галуаныл арт. 
Дæ фæдонтæ - æмзонд æмæ æмдзæхдон, 
Хæцынц дæ номæй шейх æмæ лæгмар... 
Дæ хъусы ныр мæ дзæнгæрæг ныццæгъдон, 
Зæгъ-ма, цы сты дæ зонд æмæ дæ бар? 
Ды суагътай, ды, хъæддаг сырдтæн сæ дзыхтæ, 
Ды не стыдтай лæгмары къухæй кард!.. 
Кæд афтæ у, уæд марг ысты дæ тыхтæ, 
Дæ дин дæр уæд - дæ фæдонтау - мæнгард. 
Уæд тугхор æмæ удхор у дæ бындар; 
Фыдракæнд кæд дæ фæндæй цæуы ам, 
Уæд ды хуыцау нæ дæ, фæлæ кæфхъуындар, 
Уæд дын фæуæд нæ сыгъдæг туг хæрам! 
Кæмæ дзыназон? Бафтыд ныл гадзрахат, 
Кæнынц бынсæфт Иудæйы цот мах. 
Ныппырх нæ Цæдис, нал нын ис паддзахад, 
Æркъуырдтой ныл нæ фыдгултæ сæ къах. 
0 стыр фæтæг! Кæмæн баззад дæ бæстæ? 
Дæ зад дыргъдон - нæ тугхортæн хæтæн, 
Уыдысты уымæн хицæуттæ дæ фæстæ 
Тæнсæр, гуымыдза, шут æмæ сæрхъæн... 
Ды скодтай, ды, гæвзыкк бæстæ домбай, 
Уыдысты уæд хæдбар адæм титантæ. 
Пырхæй лыгъдысты арæнтыл антантæ, 
Йæ зонгуытыл æрлæууыд самурай. 
Дæ рихи-иу куы базмæлыд, уæд дæр 
Нæрыдис арв Европæйæн йæ сæрмæ, 
Уæд кодтой махæй дунетæ æфсæрмы, 
Нæ хъуысти дард фæсденджызтæн сæ хъæр. 
Уыдтæ нæ фарн, нæ рухс цардæн гæнах, 
Æрынцад хæст, ныууагъта знаг йæ хахуыр, 
Ды скодтай, ды, нæ тугдзыхты æрмахуыр, 
Зыдтой сæ бынат турк æмæ вайнах. 
Бæстыл æрфидар фæтк æмæ æнцой, 
Ыстыдтай карзæй цъиусуртæн сæ ныхтæ, 
Куыстой тæссæй лæгмар æмæ къæрныхтæ, 
Фæлитой кодта салд зæххыл фæллой... 
Ныр нын æлдар - бынхор æмæ хæтой, 
Ныр нæ къуырынц пигмейтæ дæр сæ къахæй, 
327 

Цагъартæ скодтой ног хазартæ махæй, 
Нæ зæххæн цъирынц не знæгтæ йæ сой. 
Ыстыр лæгæн йæ рæдыд дæр - ыстыр: 
Адзалы хъæд йæ бындзарыл куы цагътай, 
Уæд ын йæ уидаг саумæры ныууагътай, 
Ысуагъта уый хъæстæ талатæ ныр. 
Хæцаг кæлмытæн баззади лæппынтæ, 
Хæрынц зыдæй нæ туг æмæ нæ магъз, 
Хæрынц зыдæй нæ зæхх æмæ нæ бынтæ, 
Нæ уадзынц мах нæ дзаг фынгтæм æввахс... 
Кæм дæ ды та, Æфсæн Феликс! Зынгау 
Сыгъта фыдгулты знæт дуджы дæ каст дæр, 
Уыдис дæ тæрхон арвы цæфæй растдæр, 
Æвæрдтай ды закъон æмæ æгъдау. 
Рæвдыдтай ды нæ сидзæрты дæ уарзтæй, 
Дæ рухс тыхæй нæ зæххы быр ныммарзтай, 
Бæстыл фыдгæнæг нал цыди сырдау... 
Ды нал дæ ныр... Дæ фæдонтæ хуыгæстæн 
Нæ бæззынц, нæ! Æхца ссивын - сæ куыст. 
Нæй хъаггæнæг нæ цард æмæ нæ бæстæн, 
Вæййæм рæстæй зæрддзæф æмæ рæхуыст. 
Нæ хуым нын сафынц сау рынау мæтыхтæ, 
Бынхорты уый кæм æндавы уæддæр! 
Кæмæй тæрсой лæгсырд æмæ къæрныхтæ? 
Хæры лæгмар сæрдаримæ къæбæр. 
Кæм æмбæхсынц нæ сæрхъызойтæ? Уыдон 
Кæнынц мыстау æвæрæнтæ æрмæст. 
Кæнæм сæ хин, сæ азарæй дывыдон, 
Нæ цард ысси тыхтона æмæ хæст. 
Кæдæм кæсынц тæрхоны лæгтæ? - Уастæн, 
Фæуæнт æд зæйц, æд галуантæ зæйласт. 
Нывонд ыстæм фыдæфхæрд æмæ мастæн, 
Сæ фæндæй мах - зæрдæскъуыд æмæ саст. 
Цы схонон æз омон кæнæ спецназы, 
Фæздæгæй арт куы нæ иртасынц, уæд? 
Æргæвды бирæгъ фосы дзуг сæ разы, 
Уæддæр ын адон агурынц йæ фæд. 
Кæм и салдат? Уæрæсейы æфсæддон 
Йæ инæларæн аразы хæдзар... 
0 сæфт бæстæ! Дæ зынтæ дын куыд сæттон? 
Кæнын дæ хъыгтæй додой æмæ сар... 

Нæ тулынц зæххыл сау мигътæ, - цæуынц 
Æгас ир абон сау зæххыл мæрддзыгой, 
Сæ хил сын дымгæ ахæссы бындзыггай, 
Сæ цæстытæй сæ сау тугтæ кæлынц. 
Нæ нæры арв, - сæ хотыхтæй фыдгултæ 
Цæхæрау калынц зынг æмæ ызгъæр. 
Нæ туг, нæ цæссыг Иры дзыхъхъы скултæ, 
Ыстыр хъарæгæй айхъуысы нæ хъæр. 
0 тугуарæн! Æрвгæлæн у, тыгъдызæй! 
Нæ рыстæй дуне утæхсæн кæндзæн. 
Нæ туджджынтæ зæрдæхъæлдзæг, рыстхуызæй 
Кæнынц тæфæрфæс - хин æмæ кæлæн. 
О, чи ныййардта арвы бын лæгсырдтæ, 
Йæ марг æхсырæй чи схаста лæгмар, 
Фæуæнт хæсгæмард уыдонæн сæ фырттæ, 
Сæ уæзæгыл сын ма рæзæд бындар... 
Сæркъулæй сисæм, хорз адæм, нæ худтæ, - 
Нæ кæнынц арвыл урс цъиутæ пæр-пæр: 
Тæхынц дзæнæтмæ сабитæн сæ удтæ, 
Кæнынц ма «дон-дон!» артсыгъдæй уæддæр. 
Нæ гыццыл хуртæ, ныр уыдзæн уæ хъазæн 
Дзæнæты цъæх нæуу - ирд æмæ фæлмæн. 
Уыдзæн уын фаг йæ сау суадонæй нуазæн, 
Йæ дыргътæй уын хæрыны бар уыдзæн... 
Нæ Хурты Хур, зæрин пæлæз куыд дарыс? 
Нæ мадæлтæ зæрддзæф куы сты... Дæддæй, 
Нæ чызджытæн сæ урс фæлыст - сæ дарæс 
Цæмæн фестади сау мæрддзаг сыгъдæй! 
Цы мæ бон у... Дзæнæты маргъ уын зардзæн, 
Уæ дидинджытыл хъаздзæни æртæх. 
Уæ рухс ном уын фæстаг зæххон дæр ардзæн, 
Нæ уын халдзæн уæ рухс æнцой фыдæх... 
О Иры зæхх! Хъаймæт ысты дæ цаутæ, 
Фæлвары ныл йæ сау рынтæ фыддуг, 
Бæрæгбонты дæр нал исæм нæ саутæ, 
Кæнæм мæстæй нæ цæссыгты хуыдуг. 
Сыгъдæг кæны сыгъд зæххы рыг æртæхæй, 
Фæлтæрд æмæ æвдудон у ирон. 
Дзырдтой фыдæлтæ: бирæгъы фыдæхæй 
329 

Тыхджындæр вæййы дзуджы фарн... Уыдтон: 
Нæ лæгтæ артæй сонт сабиты скъæфтой, 
Уыдис ирон мад алкæмæн йæ зæд... 
Нæ тæрсын æз мæ адæмæн бынсæфтæй, 
Нæ уыдзæн ир фыдвæд æмæ æвæд! 
Уыраугæ хъуысы дунетыл нæ хъарæг, 
Кæнæм сæркъулæй додой æмæ сар, 
Уæддæр та зæлдзæн иу афон нæ зарæг, 
Нæ хуымты суадздзæн фарны хор æвзар. 
2004 азы 11—12 сентябрь 
330 

БАЛЛАДÆТÆ 
I ! 

тамурыкуывд 
Фæллад æхсæв цадæг æрынцад Багдады, 
Зæрин хурæн адаргъ йæ фæндаг. 
Пылыстæг тæрхæгыл зæронд Тимур бады, 
Йæ цæстыты бандзыг æрхæндæг. 
Багдады сыгъдæттæн æрбадти сæ фæздæг, 
Дæрæн ысты Туркæн йæ тыхгæ. 
Сызгъæрин Ордайæн йæ саубон æрхæстæг, 
Æхгæд ысты чынтæн сæ дзыхтæ. 
Æлгъæд у бæгъатыр ыстæр æмæ кадæй. 
Цæмæн кæсы ахсæв тызмæгæй? 
Йæ цæсгомыл хъазынц фæсмон æмæ катай, 
Йæ сæны къус баззад æрдæгæй. 
Зæронд паддзах арвы бын бады æдасæй, 
Мæрдадз ын алантæ нæ уафынц. 
Цæгатаг чызджытæ рыст æмæ фæлмасæй 
Йæ разы сæ цæссыгтыл кафынц. 
Мынæг рухсы чангимæ сау рæсугъд зары, 
Йæ гом риутыл арты сырх хъазы. 
Ираны чызг мысы, æрхуым æхсæв тары 
Сырх розæ куыд кæуы Ширазы. 
Фæхъус вæййы фæндыр. Сæ фынгтæ - æгæндæг, 
Тыхæвзар хан бады тызмæгæй. 
Йæ цæстыты бандзыг æнусты æрхæндæг, 
Йæ разы сæны къус - æрдæгæй. 
Нæ агайынц сæн æмæ фидыц йæ зæрдæ, 
Къуыбарау дзы сагъæс ныммæстæг. 
Уым царды бæласæн йæ фæстаг сыфтæртæ 
Ызгъалы хъызт улæфтæй рæстæг. 
332 

Нæ домьшц йæ мондæгтæ ахсæв æргом цыт, - 
Йæ цæстытыл уайы Мачъыдон. 
Фæрсы йæ: «Цæмæй дæ ыстыр æмæ номдзыд? 
Кæм ысты, цы сарæзтай, уыдон?» 
Æндæр ныв æй баппары мæт æмæ дисы, 
Хафизы æвæндонæй мысы. 
Йæ сæрæй йын рухс зæд сызгъæрин худ исы, 
Йæ быны йæ тæрхæг æнкъуысы. 
«Мачъыдон! Æз дæр та фæцæуын дæ фæстæ; 
Мæ зæппадз дæр искæд нызгъæлдзæн, 
Уæддæр ма æхцонæй Ираны дæлвæзты 
Хафизы æрвон зарæг зæлдзæн. 
Мæ галуантæн рæстæг ныддымдзæн сæ рыгтæ... 
Гъей дзагдар! ыстаддæр сæн рахæсс, 
Уадз басудзой тагъддæр йæ арты мæ хъыгтæ, 
Йæ малы фæдæлдон уа сагъæс!» 
Тимуры зæппадзыл фæззыгон фæлм бады, 
Къæйастæрд ысхъуына йæ разы. 
Хафизы^ æмдзæвгæтæ зарынц Багдады, 
Йæ газельтæ зæлынц Ширазы. 
1966 азы 16 июнь 

ХАЛÆГ ÆМÆ АРАЗÆГ 
Ирон хабар 
Раджы скæсæнæй æлдар 
Махмæ цыд тыхгæнæг. 
Арв ыл дард балцы ныттар, 
Хорхаст бæх ыстæнæг. 
Тугæй сызгæ ис йæ кард, 
Алæзæрд йæ пæлæз. 
Сыгъд уæддæр йæ риуы арт, 
Уыд тызмæг йæ хъæлæс: 
- Размæ, базырджын æфсад, 
Ме ’фсæндзых цæргæстæ! 
Ссарæм исбон æмæ кад, 
Басæттæм хæхбæстæ! 
Æмæ стæронтæ уæзбын 
Агайынц сæ бæхты. 
Комы байдыдтой цæуын, 
Бастадысты хæхты. 
Фæлæ уалынмæ хæстæг 
Сахар-хъæу ысуыдтой, 
Уæд хæстмондагæй тызмæг 
Хотыхтæ ыстылдтой. 
Иу ран урсбоцъо зæронд 
Хъæугæрон фæлладæй 
Хуымыл амайы æмбонд, 
Базары «дæ-да-дæй». 
Æлдар февзиды йæ кард: 
- Гъей зæронд! Æнæсæр! 

Абон бахызтай дæ цард, 
Хъахъхъæн ныр дæ къæсæр. 
Цæр! Хæрзæмбæлæг у лæг 
Дард балцы паддзахæн... 
Рацу, ма мæ тæрс, хæстæг, 
Пъатæ кæн мæ къахæн... 
Лæг æм разылди, ыстæй 
Бахудти фæлмæнæй: 
- Чи дæ, чи, бæлццон? Кæцæй? 
Царды фарн кæмæ нæй? 
- Зон дæ ныхасæн сæрфат! - 
Маст йæ кардæй хъазы. - 
Хъæутæй чи скæны хъæууат, 
Уый лæууы дæ разы. 
Æз кæм цæуын, уым мæсыг 
Нал вæййы мæ фæстæ, 
Калынц саст адæм цæссыг, 
Саутæ скæны бæстæ... 
Уæд зæлдагбоцъо зæронд 
Акæсы йæ куыстыл. 
Уыд цæугæ мæсыг йæ конд, 
Уыд йæ каст сæрыстыр. 
- Чи скæны хъæууатæй хъæу, 
Уый лæууы дæ разы. 
Акæс, хъугæмтты мæнæу 
Хуры тынтæ нуазы. 
Зилы къадатыл куырой, 
Куыст æмæ бæркадæй 
Ис нæ хæдзæртты æнцой, 
Уый хуыздæр у кадæй. 
- Ау, - ныддис кæны æлдар, - 
Тар кæмтты къæбæртæ 
Сау тыхсæттæн куыстæй ар, 
Уæд куыд райдзæн зæрдæ? 
335 

- Куыст - зæрдæйы рухс лæгæн, 
Кардæй сараз гутон, 
Уæд нæ дурджын мæр дæтдзæн 
Адæмæн æлутон. 
Хуымæй ирд кæны æфсæн, 
Тугæй та - ызгæхæрд. 
Хæст сыгъдæг кадæн - ингæн, 
Дунейæн - ахæрæт. 
Ис нæм фарн, æмæ нæ къæс - 
Фидардæр гæнахæй, 
Никуы ахаста цæргæс 
Карчы цъиу дæр махæй. 
Лæгмæ карз æлдар нымдзаст, 
Масты арц æм дары, 
Фæлæ раст лæгæн йæ каст 
Бадомы æлдары. 
Ам æнæбон у фыдæх, 
Кард нæ хъазы хæстæй. 
Барæг разылдта йæ бæх, 
Аздæхт дард хæхбæстæй. 
1972 азы 16 август 

РÆСТÆВЗАРÆГ 
Скæсæйнаг хабар 
Зæхх кæм баруади æдзардæй, 
Арв кæм у æвзыд, 
Раджы иу зæронд ус дардæй 
Уым æвзыгъдæй цыд. 
Хаста сау къæйыл зынджытæ, 
Дурыны та - дон. 
Диссаг - зæронды уæрджытæ, 
Цас уыди сæ бон! 
Ус - сыгъд бæласау цæнкуылтæ, 
Бахус и, ныссау, 
Дзаума - рог, фæлæ пыскъуылтæ, 
Урс хилтæ - фæскъау. 
Цыд бæгъæввадæй. Ныггуыбыр, - 
Сур зæхх нæу зæлдаг! 
Амæн, лæг зæгъдзæн, ысцыбыр 
Ингæнмæ фæндаг. 
Дымгæ сусæны æнуды 
Здухгæ сисы змис, 
Ус тындзы уæддæр, нæ цуды, 
Нал æм хъары рис. 
Хур ныллæууыди йæ сæрмæ, 
Карз æнтæф нæ саст; 
Ус ныффæлахс и, уæддæр ма 
Райдзаст у йæ каст. 
Мæнæ усы размæ таджы 
Разынди бæлццон; 
337 

Бахус сау моладзан раджы, 
Цард ын нæу æхцон. 
«Хорз ус, а бæстæ - æгæндæг, - 
Бадзуры йæм лæг, - 
Уæд кæдæм дарыс дæ фæндаг, 
Дард æви хæстæг?» 
Бахудт зæронд ус монахыл: 
«Раууат у нæ зæхх: 
Рахатт уарзты бардуаг махыл, 
Сыстад ныл фыдæх. 
Хъуамæ рухс дзæнæт цъæх арты 
Фестын кæнон сау, 
Гъеуæд лæг йæ хæрзтæ царды 
Нал кæндзæн æфстау. 
Сау зындонæн тагъд мæ донæй 
Ахуысдзæн йæ арт, 
Уæд хæдбар зæххон уæндонæй 
Араздзæн йæ цард. 
Нал кæндзыстæм уæд нæ хæрзтæ 
Хин кæнæ тæссæй, - 
Фиддзæн алчидæр йæ хæстæ 
А зæххыл рæстæй». 
Араст ус, цæуы, - сыгъд бæсты 
Адард ис æваст; 
Джихæй арвы бын йæ фæстæ 
Сау моладзан каст. 
1972 азы 19 август 

^Ш^^У^- -^ ’**"*""’ 
НУАЗÆН 
Цыты куывды хъал адæм бадынц. 
Сæ разы бæркад фынгтæ - дзаг. 
Кæрæдзимæ нуазæнтæй хатынц, 
Рæдау ысты абон, хынцаг. 
Сæ фæсивæд кафынц сæ разы, 
Æнхъæвзы уæларвмæ сæ цин... 
Сæ цæсгæмттыл цины хур хъазы, 
Æнхъизы сæ зæрдæты хин. 
Сæ астæу нæртон поэт бады, 
Йæ номыл у куывд æмæ хъазт. 
Зæрдæйæ цæстмæмитæ хаты, 
Йæ риуы ыскъуыбар йæ маст. 
Кæнынц ыл йæ фысымтæ цинтæ, 
Уый не ’вналы фынгмæ уæддæр. 
Узæлынц ыл хъавгæ æхсинтæ, 
Сæ кастæй йыл калынц цæхæр. 
Цы диссаг у буц уазæг, уымæй, 
Нæ кæны рæвдыдæй хуыздæр: 
Куы сагъæсты бафты æрхуымæй, 
Куы дзуры уæлмонцæй æгæр. 
Йæ ныхас - къæйных æмæ судзаг, 
Ныттадзы сæ зæрдæтæм хъыг. 
Ныгъуылы йæ хъузджы нымудзæг, 
Æмпылы йæ кастæй хъæздыг. 
Уæд рацæуы ног чындз. Æвзонгæй 
Циу Бонвæрнон уый фарсмæ ныр?! 
Йæ къухы - æргъæу нуазæн ронгæй, 
Йæ фæйнæфарс - чызг æмæ тыр. 
339 

Поэты раз ног чындз æрлæууы, 
Æрлæууы сæркъулæй уырдыг... 
Гъей сау лæппу, намыс кæм хъæуы, 
Уым саст хъулау ма абад цыг! 
Уæд сыстад нæртон поэт сихæй, 
Сæ гуыпхъазт фæсабыр æваст. 
Лæууыдысты хъал адæм джихæй, 
Поэт сæм сæрыстырæй каст. 
Йæ къухы зынаргъ нуазæн дары, 
Æнхъизы дзы карз цырвæй ронг. 
Поэты йæ намыс фæлвары, 
Кæны йын хæрзæгъдау тæрхон. 
Цы ’рцыди? - зæриндзых нæ дзуры, 
Ау, нал зоны кувын? Цы ’рцыд? 
Æфсæрмаг чындз мæнæ дæ цуры, - 
Хъæуы йын æгъдау æмæ цыт. 
Уæд дзаг нуазæн риуæмбæрц систа... 
Йæ цæсгом сыл бафтыдта дис: 
Голгофыл куыд рухс уыд Чырысти, 
Уæлмонцæй сæм афтæ зындис. 
Уый загъта: «Ирон нуазæн Иры 
Уыд кад æмæ цардæй уæлдæр. 
Уæд не ’гъдау сыгъдæг æмæ бирæ, 
Уæд кадджын æнустæм нæ сæр. 
Куыд аив у ацы чындз, афтæ 
Уый фарн æмæ амонд хæссæд. 
Йæ лæггад уæ циныл куы бафта, 
Уæд-иу ын ныббарæд йæ зæд. 
Хъæстæ нуазæн банызтон раджы, - 
Уыд дуне мæ удæн зæппадз, 
Ныр мæнæ мæ фысымты руаджы 
Æрвон къухæй исын æвдадз...». 
Уый дзаг нуазæн сабыргай нуазы, 
Цæгъды йын чындздзон чызг фæндыр. 
340 

Сæ цæсгæмттыл сау рухс ысхъазы, 
Фæкъæртт и сæ цины мал ныр. 
Уæд дзуры: «Æрцыди мæ афон... 
Æз курын æгъдауæн æгъдау. 
Мæ бар у уæ чындзимæ кафын, 
Æгъдау та ыскодта Хуыцау. 
Æз хуримæ нал дæн æмдзæрин, 
Мæ балц мын ысрухс кæндзæн зæд». 
Ныппæрста йæ фæстаг сызгъæрин 
Уый ног чындзы нуазæны уæд.. 
Нæртон поэт кафы... Фæзыны 
Йæ цæсгомыл диссаг-тæлмæн... 
Уæд урс мигъы бындзыг сæ быны 
Сæууон фæлмау сысты фæлмæн. 
Фæрныг адæм райынц сæ хинæй, 
Сæ амондæй расыг кæнынц. 
Æрбайрох сæ уазæг фыр цинæй, 
Нæ хатынц, цы фæци сæ чындз. 
Сæ цæстыты цины мигъ бады, 
Сæ бæллиц æххæст у, æцæг... 
Уæлмонц поэт хибарæй уаты 
Æвзонг чындзæн дзуры сындæг: 
«Цæуæнт дыл дæ бонтæ рæсугъдæй, 
Мæ рухс дзуар, дæ хъынцъым ныууадз: 
Æз банызтон сау марг дæ къухтæй, 
Ныр нуазын дæ былтæй æвдадз...». 
Нæртон поэт кафы. Сыгъдæгæй 
Йæ зæрдæйы - арт æмæ их... 
Цъæх арвыл æй хурмæ сындæггай 
Фæхæссы йæ пакъуытыл мигъ. 
1987 азы декабрь 

ÆГАДЫАЗАР 
Уыдис æмбисæхсæв. Йæ уаты 
Хæрзконд æрыгон ус тыхстæй 
Æнцад йæ рудзынджы раз бады. 
Æмбæхсы урс æврæгъты мæй. 
Кæуы йæхинымæр. Фæлладæй 
Нæ уадзы урс базмæ йæ сæр. 
Цæуыл у уагæры йæ катай? 
Йæхи цæуыл хæры æгæр? 
Вæййы рæсугъд æхсин сæрыстыр, 
Æмбæхсы арвæй дæр йæ хъыг, 
Хъæцы кæйдæр цæстмæ йæ рыстыл, 
Нæ калы рог мастæй цæссыг. 
Ныр æй уыны æрмæст йæ Хуыцау, 
Йæ цæссыг уромы уæддæр... 
Фæмард кæйдæр къухæй йæ хицау - 
Сæ кад, сæ мыггагæн йæ сæр. 
Цæры уæдæй нырмæ æгадæй 
Сæ комы хъодыйау йæ мой... 
Æрцард сæ рухс агъуысты катай, 
Сæ кау сын бахойы фыдкой. 
Фæлыгъд - фæтæргай и сæ амонд, 
Сæ царды нал уыди бæркад. 
Сæ туджджын сын бæргæ уыд амынд, 
Фæлæ йæм чи сласдзæн йæ кард? 
Æнæрцæф, стæрон уыд сæ марæг, 
Уыди цæугæ мæсыгау раст, 
Йæ рæзты никуы ахызт барæг, 
Сыгъта йæ фыдгулты йæ каст. 

Зылди æфхæрд лæппу йæ фæстæ, 
Фæлæ йæм не ’ххæсти йæ къух. 
Гæртæмттæй ахсæн хыз нывæста 
Йæ разы дзæгъæлы æдзух... 
Уыди кæркуасæнтæ. Йæ уаты 
Хæрзконд æрыгон ус тыхстæй 
Æнцад йæ рудзынджы раз бады. 
Æмбæхсы хохы фæстæ мæй. 
Нæ зыны иу къуыри йæ дарæг, 
Бынтон ыл баталынг йæ цард. 
Уæдмæ æрыхъуысти: сæ марæг 
Фæци хъысмæты цæфæй мард. 
Цы ’рцыд, уый чи зоны бæлвырдæй? 
Йæ мой Хуыцауы фæдзæхст уæд! 
Йæ туг кæд райста ныр лæгсырдæй, 
Уæд та сæм раздæхдзæн сæ зæд. 
Æваст - къæхты уынæр æввахсæй... 
Ныууасыд рох гæнахæй сынт. 
Фæтарсти ус. Фæлæ йæм фахсæй 
Йæ мой тæргæ бæхыл фæзынд. 
Уæд цин йæ цæсгомыл ысхъазы. 
Йæ размæ рауади цæрдæг. 
Сæ кулдуар фегом и. Йæ разы 
Лæууы сæрыстырæй йæ лæг. 
Зæгъы: «Æхцон хабар æрхастон, 
Æз райстон не знагæй нæ маст: 
Йæ цыртыл ын нæ куыдз ныббастон, 
Йæ уæлмæрдыл ыскодтон хъазт». 
Фæтызмæг ус, йæ ных фæтар и, 
Йæ цæстæнгасыл абадт мигъ. 
Кæсы йæм хъæлдзæгæй йæ уари, 
Гъе стæй æрæджиау фæджих. 
- Мæ хур, лæгæй-лæгмæ йæ хæсты, 
Зæгъ мын, куыд фæкодтай дзыхъмард? 
343 

~ Хуыцау ыл рахатти мæ бæсты, 
Фыдниз ын аскъуыдта йæ цард... 
Нызгъæлдта сылгоймаг йæ цæссыг, 
Йæ хъарæг авд дæлдзæхмæ хъуыст: 
«Бынтондæр ракалди нæ мæсыг, 
Нæ мыггаг - сæфт æмæ æлгъыст! 
Дæ ныфс цæмæн бахастай мардмæ? 
Сылау куыд бакодтай фыдгæнд?» - 
Æваст ын февнæлдта йæ кардмæ, 
Гъе уыйау не знæгтæ фæуæнт. 
Лæууы хъайтар сылгоймаг тары, 
Йæ разы сау къæсæрыл - мард... 
Уæд къохæй булæмæргъ ныззары, 
Уæд нал уыд боны срухсмæ дард. 
1989 азы 21 май 

ХÆТÆГБАРÆГ 
Хæтæг барæг царди хæхбæсты, 
Йæ гæнах бæрзонд рындзæй зынд. 
Нæ ацыд фыдызнаг йæ рæзты, 
Йæ систы онг никуы стахт сынт. 
Æвирхъау уыд рæстæг, æгъатыр, 
Йæ кæнон - тыхтона, фæдис. 
Уæд хæтæнты хатти бæгъатыр, 
Мæйдар æхсæв бонау цыдис. 
Йæ арæнтæ иргъæвта знагæй, 
Æвастæй сыл маргъ дæр нæ тахт. 
Йæ атагъа дзаг уыди сагæй, 
Йæ сындзæй дæр адджын мыд тагъд. 
Иæ кады ном айхъуысти дардыл, 
Йæ тæссæй фæранк дæр æмбæхст. 
Йæ физонæг хорз фыхти артыл, 
Нæ сыгъди йæ уæхст дæр, йæ уæхст. 
Хуысар хъуымац ласта чырæтæй, 
Фæлыста сырх гауызтæй зæхх. 
Йæ адæмы дардта тæлæтæй, 
Рæдау сын - кæрдзын æмæ цæхх. 
Йæ балцыл нæ хæцыд сæ цæст дæр, 
Уыдысты йæ хъæутæ дæрддзæф. 
Сæрæн барæг балцы æрмæстдæр 
Цыди æмæ здæхти æхсæв. 
Уыд гæнахмæ къахвæндаг нарæг, 
Цъæх айнæгыл халау зындис; 
Куыд ыл цыд æхсæвыгон барæг, 
Æфтыдта уый сырдтыл дæр дис. 
345 

Уыдис ын хæрзаудæг царды, 
Йæ удыхай разынд нæртон: 
Йæ сæрвæлтау бацæудзæн арты, 
Йæ армы йын рафыцдзæн дон. 
Йæ рухс цæсгом - хурæй рæсугъддæр, 
Йæ урс хъуырæй Бонвæрнон каст. 
Йæ уындæй-иу тар ком æдзухдæр 
Бæрæг афон барухс æваст. 
Сыгъдæг зæд куы тæхы нæ сæрты, 
Уæд зин дæр нæ кæны фынæй. 
Æхсæвау æнæбын у зæрдæ, 
Æнусмæ рæдау амонд нæй. 
Æрыздæхт та барæг ыстæрæй, 
Йæ тæлæт налхъуыт у, зæрин. 
Ныттар ыл уынгæг ком, уæддæр æй 
Нæ уырны хæрам æмæ хин. 
Йæ бæхы æрра доны скъæры, 
Фæзилы йæ хæрды цæхгæр. 
Йæ ехсы дзæхст арвау ныннæры, 
Нæ йæм зыны уаз рухс уæддæр. 
Йæ развæндаг сахълæг нæ ары, 
Йæ разы - сæрсæфæн, къæдзæх. 
Хæтæг барæг аныгъуылд тары, 
Кæмдæр ма ныууасыд йæ бæх. 
Зыны ма йæ гæнахæй къултæ,- 
Æрвдзæфæй фыдæхсæв ныррыг. 
Цæуынц ыл сæ балцы фыдгултæ, 
Фæхъæрзы йæ хæлддзæгты уыг. 
1998 аз 

ХÆРАМЫ ФÆСТАГ 
Фæндаггон, æрлæуу æмæ къуылдыммæ скæс, 
Кæндзынæ йæ хабарыл дистæ, - 
Лæууыди йæ уæхскыл сынтбадæнау къæс, 
Зынынц ма гæзæмæ йæ систæ. 
Уым рагзаман галиу лæг цард, 
Нæ цыди нæртонау йæ хæтæнты дард. 
Нæ вæййы хæхбæсты нæ фæндаг æнцон, 
Зæйуатау тæссаг æмæ тар у. 
Йæ уаргъы бын бастайы бон дæр бæлццон, 
Æхсæвыгон сысы йæ хъару. 
Фæкæсы йæм бæстæ цъысым, 
Æнафон фæагуры кæмтты фысым. 
Æризæр ис иугæр, уæд фæз дæр - къæдзæх, 
Ныббады йыл саудалынг мигъау. 
Æд уæргътæ фæтулдзæни былæй дæ бæх, 
Ызгъæлдзæн дыл тулгæ дур ихау. 
Уæд ацахсы цæстæнгас зынг,- 
Уым разындзæн хохагæн арт æмæ фынг. 
Сæрæн хицау фæндагмæ дары йæ хъус, 
Йæ рæзты цæуæн ком-хæрз нарæг, 
Куы райхъуысы дардæй къæхты уынæр цъус, 
Уæд зоны - æрбацæуы барæг. 
Ыссудзы нæзы цырагъ уым, 
Фæндаггон дзы ссардзæн фысымуатæн къуым. 
Æрбаздæхта иу æхсæв иу тыхсты лæг, 
Фæллад бæхæй хордзен æристой. 
Рæдау æхсин бæлццонæн дары мырæг, 
Æрттивы сæ куыси æвзистæй. 
Йæ разы - кæрдзын æмæ цыхт, 
Сæ уæларт цæхджын фыд æхсæвæрæн фыхт. 
347 

Фæллад лæгыл ронгау сæ мырæг фæтых, 
Æртæфст ыл сæ артмæ йæ фæллад. 
Ныццавта йын фысым сæ кæхцæй йæ ных, 
Æртыхта йыл ус та ысгæллад. 
Ысласта йæ кæрцбынæй кард,— 
Тыхст лæгæн йæ риумæ ныхъхъавыд мæнгард. 
Фæсæццæ и уазæг - цы кæна тыхстæй,- 
Æрцæудзæн йæ сæфты хъæр тары. 
Йæ тæвдæй ма фестад, уынæргъы цæфæй, 
Йæ сæрæй хæбырæгъ æппары. 
Нæ ары ирвæзæн,- æрмæст 
Сæ рæхысыл иу афон армæй фæхæст. 
«Нæртон Сафа,-загъта,-мæ сæфтмæ æркæс, 
Мæ тæригъæд бафтæд сæ фæдыл!» 
Æрхауди зæрддзæфæй... Ныррызти сæ къæс, 
Сæхи та фæдзæхстой сæ зæдыл. 
Ныссабыр сæ къуым, æмæ уæд 
Æрцыди сæ амæттаг уæрмы ныгæд. 
Æртæ азмæ фæскъул уæлмæрдтæ фæзынд, 
Сæ сабитæ кодтой фыдвæззæг. 
Сæ ердойæ уасыд æрвылæхсæв сынт, 
Æдзæрæгæй баззад сæ уæзæг. 
Æрмæст ма уæгъуырæй мæнгард 
Æлгъыста уæлæуыл зындонау йæ цард. 
1998 аз 

СОСЛАНЫ МÆЛÆТ 
Цæуы æрхæндæгæй Сослан, 
Цæуыл тыхсы бæгъатыр? 
Вæййы хæларимæ уæздан, 
Фыдгултимæ - æгъатыр. 
Нæртонмæ схæрам ис Барсæг 
Йæ фыдæх ыл фæлвары. 
Нæры уæлхур тыгъды тызмæг, 
Кæлы йæ цæхæр тары. 
Хъызы мæстæй æмæ нæргæ 
Йæ цалх уыраугæ тулы: 
Бырсы æрвон хотых бæргæ, 
Зæххон тых æй æмбулы. 
Налатæн сарат у йæ тых, 
Быныл фæлдахы хæхтæ. 
Сослан æм бадары йæ ных, 
Фæвæййы цалх дыдæгътæ. 
Ныссаст йæ фæрчытæй дзæвгар, 
Уæддæр уæларвмæ лидзы. 
Йæ хур ыл бонрæфты фæтар, 
Уæддæр цæфтæй æндидзы. 
Йæ тых ын бадомы нæртон, 
Ныссæтты йын йæ сытæ, 
Уæддæр æй ардауы Сырдон, 
Æвæры йын ныфсытæ. 
Рынау æвдудон у фыдæх, 
Йæ марг рæдау æртадзы. 
Æрвон куырд саст цалхы дзæбæх 
Хæстхъом кæны куырдадзы. 

Мæ хъæрмæ, рухс зæдтæ, хæстæг 
Уæ дауæнтæй æртæхут; 
Зæгъут, цæуыл хъызы Барсæг, 
Цæмæй у Нарт зæрдæхудт? 
«Сослан нæрæмон у, æндæр 
Æрвон чызджы куыд фауы? 
Фæлтау ысфыдæх кæн æгæр 
Бибыц кæнæ Хуыцауы. 
Сæтты мукаратæн сæ тых 
Æрхъуыды æмæ зондæй, 
Фæлæ цæмæн разынд къæйных 
Налат сылимæ сонтæй? 
Сылыстæг маст æмæ æфхæрд 
Хæцаг калмау нæ бары. 
Сослан тæссаг хъазты фæхæрд, 
Чызгæй уæззау хæс дары». 
Цæуы йæ хæтæнты Сослан, 
Сæрыстыр у бæгъатыр. 
Вæййы хæларимæ уæздан, 
Фыдгултимæ - æгъатыр. 
Лæгмарæн хъузон у хуыссæг, 
Сослан, дæхи дзы бахиз! 
Кæнынц мæнгард æмæ хуыснæг 
Фынæй лæгыл уæлахиз. 
Æрфынæй цатыры уæддæр 
Нæрæмон цуанон тарфæй. 
Фыццагæй хурон цалх фыддæр 
Нæргæ æртулы арвæй. 
Сослан, дæ хъандзал гуыр - æндон, 
Дæ уæрджытæ - лæмæгътæ. 
Дæ лыстæн разынди зындон, 
Лыгтæ сты ныр дæ къæхтæ. 
350 

Сылгоймаг, хин æмæ фыдæх 
Уæйыгдæр ысты Нартæй, 
Нæ сæтты уыдонæн сæ уæх 
Лæджы зонд æмæ кардæй. 
Мæлыс тыгъд быдыры цæфтæй, 
Дæ рыстæй сау зæхх дуды. 
Кæуы уæларвон чызг мæстæй, 
Дæ хъизæмарыл худы. 
2009 аз 

ТОМАЙТЫ СОЗЫРЫХЬОЙЫ УСКУЫРД 
Дзурынц, Бадилатæм далæ Дур-Дуры 
Сау рæсугъд байрæзт кæддæр. 
Ахæм дыккаг хорз нæ рантыст Дыгуры, 
Иры нæма уыд хуыздæр. 
Айхъуыст йæ хабар. Кæм цыди чындзы та! - 
Нæй йын дæлбармæ тындзæн. 
Ног мыд фæзынæд, æндæр æм бындзытæ 
Суанг Багдадæй тæхдзæн. 
Усгур фæцарæх - æлдар, зæгъай, хантæ, 
Барджытæй рафтыди уынг. 
Уазджытæн дзагæй æрвылбон Тугъантæ 
Дарынц таучелæй сæ фынг. 
Кæрты сæ бæхбæттæн михау ыслыстæг, 
Бафæллад усгуртæй хъæу. 
Хивæнд куыд нæ вæййы хъалæй сылыстæг, 
Иу дзы йæ фæндиаг нæу. 
Уалынмæ сахъ усгур рараст хæхбæстæй, 
Рацыд Уæллаг Рукъæй тыр. 
Рараст Созырыхъо, - стæр æмæ хæстæй 
Равдæлд нæртон лæджы ныр. 
Зонынц Куырттат æмæ Туалтæ йæ хæрзтæ, 
Ризы йæ гæрахæй Гур. 
Ирдæй æрттивынц йæ хотых, йæ гæрзтæ, 
Нæй йын фæндагыл цæлхдур. 
Цухъхъа - цъæх тынæй, йæ куырæт - четæнæй, 
Фадыварц - дзабыр, зæнгой. 
Хаста-иу кад æмæ нымыс хæтæнæй, 
Кодта фыдгулты сæргой. 
352 

Барæг - хъæстæлвæст, æмбазыг, йæ кастæй 
Хъæдбынты сырдтæ тæлфынц. 
О, фæлæ усгур куыд цæуы ныфсхастæй? - 
Зулмæ зылын у йæ фындз. 
Худынц ыл хъалтæ: йæ дарæс - хуымæтæг, 
Уыйхыгъд йæ гæрзтæ - зынаргъ... 
Дугъон бæрæг вæййы дугъы йæхæдæг, 
Кад ын нæ кæны йæ саргъ. 
Буц фысым усгуртæн сиды фæлварæн: 
Равдисæд алчи йæхи. 
Иуæн хæрзхаст дзугтæй дзаг у йæ дарæн, 
Мулкæй æндæртæм зæхх и. 
Рагæй-æрæгмæ Кæсæджы æлдарæн 
Кодтой бæхрæгъæуттæ ном. 
Хорз топп, фæрдыгдзых - йæ хæзна Мадзарæн, 
Уымæй йæ хантæ - хæстхъом. 
Уазджытæ стауынц сæ фыдæлты дисæн, 
Хурæй уæлдæр у сæ кад! 
Таурæгътæй хастой сæ дзырдæн æвдисæн, 
Истой кæрæдзийæ рад. 
Симды къæйныхæй цы бацыд хæххон та, 
Ардæм цæй номыл у хуынд? 
Ручъы тыппырæй нæ лæууынц йæ гонтæ, 
Ноджы дызгъуынтæ - йæ уынд. 
Иу афон саг лæг æркуырдта фæндыртæ, 
Уазæг фысымæн - æлдар. 
Уайтагъд цæгъдæнтæ æрдавтой сæ фырттæ, 
Радтой хæххон лæгæн бар. 
Рукъаг йæ дзабыртæ тагъдгомау ласы, 
Диссаг у амæн йæ уæх! 
Дон ын æрхастой хъуывгъан æмæ тасы, 
Ахсы йæ къæхтæ дзæбæх. 
12 ДжыккаГггы Шамнл 
353 

Хохаг цæгъдынтæ йæ фæндыртæй систа, - 
Афтæ кæд арæхст зæххон! 
Къухты дыхъисыгæн ризынц йæ хъистæ, 
Зæлынц сæ зæлтæ æхцон. 
Дауы Сырдоны фæндырæн йæ тæнтæ 
Къах-къухтæй арæхсгæ лæг. 
Рухс зæдтæ уадзынц уæларвон хæтæнтæ, 
Зæхмæ æртæхынц хæстæг. 
Цагъдмæ æрыхъуыстой дзыллæ, æдзынæг 
Рудзгуытæй дисмæ кæсынц. 
Бирæтæн фестад сæ цæссыг тæдзынæг, 
Рæзы кæйдæр цæсты сындз. 
Азæлынц фæндыртæ иумæ æмзæлдæй, 
Зæлы мæлгъæвзагæй зард. 
Рухс æмæ цинтæ ызгъæлынц йæ зæлтæй, 
Хъуысы зæрин хъæлæс дард. 
Кафынц ыстъалытæ арвыл дзыгуыртæй, 
Афынæй æврæгътыл мæй. 
Сыстынц Бадилатæ, дзурынц æмдзырдæй: 
«Амæй æмбисонддæр нæй!» 
Исдуг кæлæндзыдæй чызг дæр фæуæндон, 
Загъта йæ мадæн æргом: 
«Курын, мæ уæздан мад, ма сфау мæ фæндон, 
Ратдзынæн хохагæн ком». 
Рацыд нымад бонтæ, афтæ Дыгурæй 
Рараст Уæллаг Рукъмæ чындз. 
Байдзаг и нарæг ком цин æмæ хурæй, 
Зарджытæн бахъырны рындз. 
Ресы хох хъазтмæ фæлгæсы уæлвонгæй, 
Хъуысы æмдзæгъд æмæ зард. 
Уадзынц фæлтæрд лæгтæ гаджидау ронгæй, 
Райы нæртон фарнæй цард. 
2009 аз 

БАРÆГИСАР 
Дзуры рагон таурæгъ: барæг 
Хæхты нарæг комы цард. 
Уыд йæ бинонтæн сæ дарæг, 
Хъуыст сæ уæзæгæй йæ зарæг, 
Сыгъд йæ сау цæстыты арт. 
Цардау уый сæрибар уарзта, 
Уыд йæ уды рухс дæр уарзт. 
Сау лæппу æфхæрд нæ барста, 
Сагау уыд сæрыстыр, арс та 
Йемæ фембæлынæй тарст. 
Царди уæд Тырсы хæдбарæй, 
Теркау ын нæ уыд æлдар. 
Адæм цардысты хæларæй, 
Иумæ хъахъхъæдтой æхсарæй 
Уæд сæ зæхх æмæ сæ бар. 
Фадатыл чъынды сты хæхтæ, 
Нæй дзы амондæн фысым. 
Фæхстæ - гом æмæ гæмæхтæ, 
Нæй хуымгæнд, - æрмæст къæдзæхтæ, 
Ком, цыбыр дзырдæй, - цъысым. 
Уæд æфсад æрцыд цæгатæй, 
Уыд хъайтар æмæ дзæвгар. 
Бафтыд комы цардыл катай, 
Ныр хæцын хъæудзæн хъазуатæй, 
Тынг фæныфсджын ис æлдар. 
Есаултимæ æмдыхæй 
Нуазы Ерыстау сырх сæн. 
Уый кæрæфдæр у мæтыхæй, 

Хъуды бадомдта къæйныхæй, 
Тагъд Тырсымæ дæр бырсдзæн. 
Ехх, цæй фыдвæд ысты Нартæ, 
Сты бæгуылæгтæ дзыхæй! 
Ирæй Ерыстау чапартæ 
Скодта, - адæмæн сæ бартæ 
Исы сау æлдар тыхæй. 
Сызмæст сау хæрамæй бæстæ, 
Ком хæрæ мигъау - æрхуым. 
Адæм никуы сты æнгæстæ, 
Дард тæхынц æрмæст цæргæстæ, 
Дзиготæн сæ хæтæн - хуым. 
Уæд фæзынд хæхбæсты Барæг, 
Уыд сæрæн æмæ æвзыгъд. 
Нæу лæгæн йæ фæндаг нарæг, 
Хъуыст сæрибарæй йæ зарæг, 
Зынг йæ сау цæстыты сыгъд. 
Хъæды тулдз бæлас - йæ цатыр, 
Хъарм у цуанонæн лæгæт. 
Адæмæн уыдис бæгъатыр, 
Знæгтæ йæ хуыдтой æгъатыр, 
Каст сæм уый хуызы мæлæт. 
Разынд Ерыстау нæуæндаг, 
Нал уыд хъал æмæ ныфсхаст. 
Коммæ снарæг ис йæ фæндаг, 
Саст æндон кардыл йæ дæндаг, 
Фыхт йæ сау зæрдæйы маст. 
Барæг барджын вæййы хæхты, 
Сты йæ цæуæнтæ йæ бар. 
Тардта æлдæрттæн сæ бæхты, 
Хъæуты бонджынтæн сæ сæгъты 
Уæрста мæгуыртæн лæвар. 
Кафы сау æфсургъ йæ быны, 
Сысты дымгæмæ йæ барц. 

Кардæй тары фист æлвыны, 
Барæг разбадæг нæ уыны, 
Згъалы стъалытæ йæ арц. 
Комæй нал райсдзæни хъалон 
Ныр кæйдæр фæрцы æлдар. 
Уасы йыл къæдзæхæй халон, 
Нал у балцамонд йæ балон, 
Цард ыл мигъ бонау ныттар. 
Ног æфсад æххуырсы Гуры, 
Скæны марджытæй дзыгуыр. 
Коммæ бирæгъау лæбуры, 
Фæлæ лидзгæ-лидзын куры 
Уым йæ Хуыцауæй хатыр. 
Къобы хæрды уæд сæ бæхтæ 
Цудынц - асæтты сæ тых. 
Барæг сæ кæны гæрæхтæ, 
Топдзæфæй кæнынц дыдæгътæ, 
Тарстæй нал вæййынц къæйных. 
Сайын хотых у æлдарæн, 
Фосмæ тынг бæллы дæлбар. 
Расидт Ерыстау фæлварæн: 
Чи ’рхæсса йæ сæр Исарæн, 
Уымæн мин сомы - лæвар. 
Сау æлдар æрæмбæхст Хъуды, 
Хæтæнты хæты Исар, 
Уый мæнгарды сæнттыл худы, 
Дзуры хинымæр: «Тæхуды, 
Дæу хæсты быдыры ссар!» 
Уæд Дæлæсыхы хъайтарæн 
Уыд бæстырæсугъд лымæн. 
Иста уый йæ хуыз Тамарæн, 
Нæй йын хуримæ дæр барæн, 
Урс буар - тæвд æмæ фæлмæн. 
Уый йæ дзыккутæ куы фаста, 
Калдтой артау уæд тæмæн. 

Ард ын сау лæппу ныббаста, . 
Калакæй хæзгулæн хаста 
Къаба, камари, кæрдæн. 
Тар æхсæв кæйдæр чындз барæй 
Уагъта уатмæ цæуæн гом. 
Рухс куы нал кæлы хæдзарæй, 
Уæд Исар æрбыры царæй, 
Тары саугуырм вæййы ком. 
Ахæм тар æхсæв цæуынæй 
Тæрфыты фæлмæцы дон. 
Бафæллад Исар тæлфынæй, 
Тарфæй хъарм уаты æрфынæй, 
Уыд йæ сабыр фын æрвон. 
Арвыл Бонвæрнон ыскатай, 
Дары тар хæхтæн цырагъ. 
Хъавгæ рахызт чындз йæ уатæй, 
Уадзынц арт йæ риутæ пъатæй, 
Уаты азæлыд гæрах. 
Дары дамбаца æргъæвдæй 
Чындз - хъайтарон у йæ каст. 
Уазæг фестади йæ тæвдæй, 
Калд æхсидгæ туг йæ цæфтæй, 
Уæнгты фидар хъару саст. 
Загъта: «Гъей сылгоймаг, зинтæй 
Нæй дæуæн æмбал зæххыл! 
Æз фæрасыг дæн дæ цинтæй, 
Ныр дæ цæф æмæ дæ хинтæй 
Барæг нал бады бæхыл...». 
Лæг куыд æрфæлдæхти, афтæ 
Мой дæр дард балцæй фæзынд. 
Йемæ наз цырагъ æрдавта, 
Мардыл ифтыгъд топп ныццавта, 
Тарфæй царды цæст æрцъынд. 
Ком æрбацъæхтæ ис. Хæхтæй 
Терк уæгъд быдырмæ бырсы. 

Райхъал сæфты хъæу гæрæхтæй, 
Хъуысы сонт хъæртæ гæнæхтæй, 
Афтæ - базмæлыд Тырсы. 
Нæй кæрон сæ хъыг, сæ дисæн, 
Байдзаг сау цæссыгæй ком. 
Нал ис раздзæуæг фæдисæн, 
Къайыл бакодтой æвдисæн, 
Баззад фидисæн сæ ном. 
Хæхты нæй цæрæн æвзистæй, 
Арвы цæф у уым æлгъыст. 
Адæм сын сæ къух нæ истой, 
Тардтой сæ куывд æмæ хистæй, 
Уыд сæ сау къона зынгхуыст. 
Уыд, Исар, дæ фæндаг нарæг, 
Цинты тагъд ивы фыдох. 
Фæлæ Иры хæхты барæг 
Сисы тохы бон дæ зарæг, 
Мысы кæстæртæн дæ тох. 
2010 азы 15-16 февраль 

ДЗÆГЬÆЛЗАД 
Тар æхсæв бафынæй тæрфы, 
Æврæгъты аныгъуылд мæй. 
Пыхсыты дымгæ нæ тæлфы, 
Хъæды сырдызмæлæг нæй. 
Сау хох - æгомыг, гæмæхсæр, 
Арф дзыхъхъы сырæзт тæгæр; 
Тулдзау бæрзонд у, пæлæхсар, 
Арвыл ысхæцы уæлдæр. 
Кæрдæджы змæлы сывæллон, 
Тæрфы къуырф уымæн - æвгъæд, 
Хъарм уæлдæф - хурау æвæлмон, 
Сабийæн авдæнгæс - хъæд. 
Сау æртæх гуырды æрыхсы, 
Хъоло - гæбына, фæлмæн... 
Сау Барæг адзæгъæл пыхсы, 
Нал ары кæмтты лымæн. 
Стонгæй дзæгъæлзад дзыназы, 
Сабыр æм бацæуы саг, 
Мадау æрхуыссы йæ разы, 
Дзидзи йын бадары фаг. 
Сабийæ мад дæр фæлмæцы, 
Саг дзы нæ зоны фæллад... 
Ноггуырд йæхиуыл фæхæцы, 
Афæдзмæ къахыл дæр уад. 
Рæзы дзæгъæл сидзæр цадæг, 
Урс тæгæр уымæн - хæдзар: 
Хур бон йæ аууоны - сатæг, 
Мигъ бон нæ тæдзы йæ цар. 

Сидзæрыл тагъд уайы рæстæг, 
Саг лæппу рацыд æвзыгъд. 
Æрдзы хъандзал буар ныммæстæг, 
Сау арт йæ цæстыты сыгъд. 
Хъæд æй фæхынцы йæ исæй, 
Мадау рæдау вæййы æрдз. 
Мардта тæрхъустæ мæцъисæй, 
Дардта фæлмæн цæрмттæй кæрц. 
Базыдта хотыхтæ уайтагъд, 
Сарæзта фат æмæ ’рдын; 
Саг лæппу цуаныл фæцайдагъ, 
Райдыдта хæхты хæтын. 
Цуанон нæ кæны æмгъуыдтæ, 
Хъæд ын ныббаста йæ уаг. 
Мардта сæгуыттæ, нæл хуытæ, 
Амæттаг ардта йæ фаг. 
Урс тæгæр цуанонæн дары 
Цатырау хъармæй йæ бын, 
Урс саг ын алыхсæв тары 
Хъахъхъæны мадау йæ фын. 
Иу бон æрыздæхт фæлладæй, 
Не ссардта хæхты зым дæр. 
Фатдон дæр равдæлон фатæй, 
Сафтид йæ хæлцон æгæр. 
Нал ис фыды мур гæлизы, 
Хъæды æнгуз дæр нæ зад. 
Æрдузы кæрдæгыл хизы 
Йе схæссæг урс саг æнцад. 
Сау лæппу тæгæрæй фатæн 
Расаста къалиу - цъæхснаг. 
Бирæ нæ хъæуы сæрфатæн: 
Цъæх нæууыл афæлдæхт саг. 
361 

Цуанон тæгæр бæлас цагъта, 
Къабузтæй бандзæрста арт. 
Физонæг хусысмаг уагъта, 
Саджы род кæрдæджы мард. 
Сау Барæг раздæхт йæ балцæй, 
Тæрфмæ æрбафтыд æваст, 
Цуаноны фелвæста арцæй, 
Суагъта æхсæвдзу йæ маст. 
Урс тæгæр сау сыгтæ згъалы, 
Хъæды лæгызмæлæг нæй. 
Арвыл æрмынæг и стъалы, 
Æврæгъты аныгъуылд мæй. 
2010 азы 7 мартъи 

УАСТЫРДЖИЙЫ ЦÆФ 
(Деметы калм) 
Райы царды фарнæй бон, 
Райы хурдоны хæхбæстæ. 
Зары комы арфы дон, 
Калынц дидинæг уæлвæзтæ, 
Ис Тылийы та чындзхаст, 
Цин, цæлминас æмæ хъазт. 
Разынд хорз фысым рæдау, 
Уадзы гаджидæуттæ хистæр. 
Зонынц дзагдартæ æгъдау, 
Дзаггарз нæу нырма æмбис дæр, 
Фæлæ чи у ам æвронг? - 
Ронгæй уды равг - уæлвонг. 
Диссаг! - бон æваст фæтар, 
Хохыл абадтысты мигътæ. 
Судзы уæлвæзты нæудзар, 
Ризынц айнæгæн йæ тигътæ, 
Ратылд хохы рындзæй дур, 
Комы сау къæйтыл ныммур. 
Сыстад уадтымыгъ кæмдæр, 
Хъуысы карз сыф-сыф цæгатæй, 
Хъуысы змæлд æмæ уынæр, 
Бæстæ сызнæт æмæ скатай, - 
Уæд кæны йæ кæнон фынг, 
Хъазт ысцырын вæййы тынг. 
Цæй, цы хабар у, цы фыд? 
Лæг йæ фыдбылыз нæ хаты. 
Уæд æвирхъау калм тæлфыд 
Хохы фаллаг фарс, цæгаты. 

Уый дæлимонау фæзынд, 
Уасы рох уæлмæрдты сынт. 
Ис Цæгат-хохы бын къуым, 
Ис уæрæх лæгæт йæ тары; 
Бады мигъы бындзыг уым, 
Хохы дзых æмбæхстæй дары; 
Байгом зæххы гуыбын ныр, 
Хъуысы уырдыгæй гуыр-гуыр. 
Хилы хохы хуылфæй калм, 
Хилы сæрвæтыл къæдз-мæдзы. 
Циу йæ дæргъы цур æндзалм? - 
Теркæй даргъдæр у, æвæдзы. 
Калы сау пиллон йæ хæрв, 
Дзаг кæны йæ сæтæй тæрф. 
Мигътæ ссыгъдысты æваст, 
Дымгæ сæ фæйнæрдæм суры; 
Хур та се скъуыдтæй æркаст, 
Арв фæбыгъдæг ис йæ цуры, - 
Ратахт рухс Фæндагсар уæд, 
Уадзы урс тæлмæй йæ фæд. 
Калм быры, быры. Уæд æм 
Дзуры Уастырджи уæлбæхæй: 
«Гъей, кæцæй хилыс? Кæдæм?» 
Залиаг зæгъы: «Дæлдзæхæй 
Æз мæ сихормæ бырын... 
Иуварс, науæд дæ хæрын! 
Кодтон мин азы фынæй, 
Ныр æрыхъал дæн ыстонгæй. 
Далæ иу хъæуы, бынæй, 
Дзиглотæ тæлфынц æрдонгæй, 
Æз хæрдзынæн уым сæртæ, 
Стæг, игæр æмæ зæрдæ». 
«Гъей, фæлтау фæстæмæ здæх! - 
Дзуры Лæгты дзуар уæлбæхæй. - 
Дæу куы рафæлдыста зæхх, 

Уæд хæстбойнон уыд фыдæхæй; 
Нал æй домдзæн ныр æфхæлц, 
Ног чындз нал уыдзæн дæ хæлц». 
Нæй дæлимонæн фæдзæхст. 
Зæхмæ Уастырджи æрхæстæг, 
Ехсæй калмы сæрæн - дзæхст; 
Акалд хилæгæн йæ фæздæг, 
Цавддур фестади æваст, 
Хъæумæ комхæлиуæй каст. 
Уым Цæгат-хохыл ныр дæр 
Дурын таг зыны бæрæгæй, 
Сисы хъал дымгæ уынæр 
Арф лæгæт-дзыхы тызмæгæй. 
Ис та ног хъæуы чындзхаст, 
Цин, цæл-минас æмæ хъазт. 
2010 азы 27 февралъ 

СÆФТЧЫЗГ 
Раджы Згъуыбиры фæрнæй 
Буц чызг рæзыд мадæн. 
Нæй дыккаг ахæм уындæй, 
Нæй æмбал йæ кадæн. 
Фидыц сидзæрæн - йæ ис, 
Дары зæхх мæгуыры. 
Нуазы дон, уæд-иу зындис 
Доны таг йæ хъуыры. 
Калы нард æфсир сæ хуым, 
Мит йæ кастæй тайы. 
Къах кæм аныдзæвы, уым 
Дидинæг æрзайы. 
Мадæй ферох ис йæ хъыг, 
Амонд æм æркæсы: 
Ис цыкурайы фæрдыг 
Саударæн йæ къæсы. 
Чи уыд усгуртæй уæндаг? 
Бахъавы йæм барæг, - 
Фæлæ рухс кæртмæ фæндаг 
Уыд æрдуйау нарæг. 
Нæй, сызгъæрин сагæн нæй 
Гом быдыры ахсæн. 
Ничи сæвæрдзæн тыхæй 
Хъал зæрдæйыл сахсæн. 
Уыд цæстæвæрæн йæ куыст, 
Пиры чызг йæ уæргъуын... 
Арæх Сырхы дзуарæй хъуыст 
Тар æхсæв уынæргъын. 

Арвæй сусæны æврагъ 
Чызгæн аууон дары, 
Дары сусæгæй цырагъ 
Чидæр уымæн тары. 
Зынд сæрдыгон арв сыгъдæг, 
Урс хæхтæ - уырынгтæ. 
Уыд нанайы хур цæрдæг, 
Дардыл марзта уынгтæ. 
Уæд йæ алыварс æваст 
Уаддзалх зилдух систа. 
Кæрты тулдз бæлас æрфаст, 
Акалдысты систæ. 
Ацыд уад - нæргæ, тызмæг, 
Стæй фæсрагъ æрсабыр. 
Чызг цы фæци - нæй бæрæг, 
Аззад ма йæ дзабыр. 
Сыстад хъæу, фæлæ кæм ис 
Ныр йæ фæд сæ хурæн? 
Цæй, кæдæм кæной фæдис, - 
Арвмæ нæй лæбурæн. 
Баззад уæзгуытыл йæ мад, 
Нал разынд йæ дарæг. 
Ус мæтæй мыдадзау тад, 
Къæсæй цыд йæ хъарæг. 
Састи зæрондæн йæ тых, 
Рафтыд, мæгуыр, мастæй. 
Иу фыдохы бон æй сых 
Уæлмæрдтæм фæхастой. 
Арв - сæгъы цæстау сыгъдæг, 
Ком - æрхуым, æрхæндæг. 
Нæй мæгуыр мардыл кæуæг, - 
Дзаг нæ уыд йæ хæндыг. 
Уасы хæлд зæппадзыл сынт, 
Дон дзыназы дагъæй... 
367 

Мигъы урс бындзыг фæзынд 
Иу афон фæсрагъæй. 
Скæс æм дардæй, уæд — бæмбæг, 
Арв та йын цыллæ уыд. 
Уæлмæрдты сæрмæ ныллæг 
Мигъ æнцад ныллæууыд. 
Хур кæсы, фæлæ æврагъ 
Ингæныл рæдæдзы. 
Марды цæсгомыл æртах 
Урс мигъæй æртæдзы. 
Мæр куы бауымæл, уæд æм 
Бахæццæ йæ кæндаг. 
Мард æрынцади - Мæрдтæм 
Байгом ис йæ фæндаг. 
Кодтой фæсивæд æгъдау, 
Мардæн рухсаг загътой. 
Сырæзт ингæныл обау, 
Сау къæй йыл ныссагътой. 
Азылд мигъы бындзыг уæд, 
Цадæг ахызт рагъæй. 
Арвыл нал зыны йæ фæд, 
Дон нæ кæуы дагъæй. 
Чызгæй баззади æрмæст 
Номхæссæн - йæ дзабыр. 
Мигъыл нал æрхæцыд цæст, 
Сырхы дзуар ныссабыр. 
2009 азы 5 сентябрь 

ФЫН 
Хъарм æхсæв мæ уаты рухс фынтæ уыдтон, 
Дардта мын йæ батæй урс æхсин мыддон. 
Бур дзыкку мæ хъуырыл узæлы фæлмæн, 
Хъæлдзæг æхсин сайы цины балцы мæн. 
Сыстадтæн, йæ фæдыл быдыры цыдтæн. 
Уый цæуы мæ разæй. Диссæгтæ! Кæм дæн? 
Тар хъæдмæ йæ фæстæ бафтыдтæн æваст, 
Хъæды астæу лæгъзы - хъазт æмæ чындзхаст. 
Дзуры мын мæ хонæг: «Хъæды-Рухс дæн æз, 
Нал дын ис фæстæмæ здæхынæн фæрæз. 
Хъаны цард кæндзынæ, алы бон дын - Наф, 
Нуаздзынæ бæрзы дон, царды цинтæй каф». 
Дуне фестад аргъау, нал зыны Æрфæн, 
Хъæд кæны йæ кæнон - хин æмæ кæлæн. 
Саг йæ сытыл систа урс бæмбæг-æврагъ, 
Алы хъуынæй зары, алы сиу - цырагъ. 
Урс сæгуыттæ кафынц, бæлæстæ хъырнынц, 
Урс зæдтæ сæ чындзыл ног дарæс кæнынц. 
Урс бæдул-чызджытæ цас хъазынц мæнæй! 
Удхар у мæ кафын, - бавналæн сæм нæй. 
Суадоны был тæвды дойныйæ мæлын, 
Цины бæсты хъазтæй лидзынмæ бæллын. 
Хъæды-Рухс мын дзуры: «Сусæг фæнд ныууадз, 
Тар хъæд дын зæппадз у, арв та дын - мæрдадз. 
Нал дын ис фæстæмæ лидзынæн мадзал, 
Иу афон æййафы алкæйдæр адзал». 
2007 аз 

ЧЕРМЕН-ЧЫРÆДЗАУ 
Уæздан Тæгайы фæдон астæй 
Цыдысты дард балцы кæддæр, 
Чырæ цытджын Калакмæ ластой, - 
Сæудæджер ферох кæны стæр. 
Сæ фæндаг адарынц сæударæй, 
Куы скæсы фарны стъалы, уæд. 
Æлдар æхсарджын у тыхбарæй, 
Кæны хæдбар фæндтæ æвæд. 
Уыди сæм хорз хотыхтæй алцы, 
Фæндагсар Хъобанæн - хæлар, 
Уæддæр æнæ кæвдæсард балцы 
Нæ цыд тыхы дуджы æлдар. 
Цæуы сæ дæлдæйраг сæ разæй, 
Рæхсæнтæй сау куырæт - æмпъызт. 
Цæуы бæрнон чырæ æдасæй, 
Уыдзысты Сау Барæгæй хызт. 
Фæндагыл хъал тауби нæ тыхсы, - 
Черменæн дардыл хъуыст йæ кад: 
Æмбæхсынц хохаг хъулгъа пыхсы, 
Ныгъуылынц кауты фæстæ хад. 
Бæрзæфцæг аззади сæ фæстæ, 
Ыскаст сыл дыккаг райсом хур. 
Цæуынц. Гуырдзыстоны дæлвæзты 
Нæ уыд сæ уæрдæттæн цæлхдур. 
Сæ чырæ сæмбæлди бынатыл, - 
Сæ куывд сын фехъуыста Хуыцау. 
Хъуыддаг куы арæзы сæрфатыл, 
Уæд нæу тæссаг балц дæр уæззау. 

Кæнынц Тæгайы фæдон базар, 
Æппæтдæр Калачы - хъазар. 
Фысым кæм агурдзысты азæр? - 
Лæгæн кæсгон нымæт - хæдзар. 
Дыууæйæ кæстæртæ гæлизы 
Æхсæвæр гом фæзы фыхтой. 
Æнтæф бон иу сыфтæр нæ ризы, 
Кæм ма уыд уддзæф дæр хæтой! 
Уæд сыл фыдæмбæлæг æрбафты, - 
Алæфау зынг æмæ хъуынсæр; 
Цыма æхсон уæйыг у, афтæ 
Кæлы сырх цæстытæй цæхæр. 
Лæбуры знæт богал сырддзастæй, 
Фæлдахы уæрдæттæ фынгтау. 
Тыхгæнæг аггæлты кæрзмастæй 
Гуымсытæ байдыдта фырау. 
Дзæвгар сыл сау цæфтæ æрызгъæлд, 
Дæлгоммæ сфæлдæхта сæ аг. 
Зæгъы сын: «Сау зæххæй фыдызгъæл 
Хæрæнт æгуыдзæг ир сæ фаг!» 
Сæ надыл худы æмæ дзуры: 
«Хæссут уæ устытæм уæ хъаст!» 
Уæд дын Бестолы фырт сæ цуры 
Фæлмæстæй балæууы æваст. 
Йæ тæрттæй рацахсы хæлхъойы, 
Дзæбæх æй аууæрды, дзæбæх, 
Уырдау æй зæххытыл æрхойы, - 
Йæ уæнгтæй акæлы йæ цæхх. 
Нæ тоны сахъ цæргæс бæдулы, 
Нæ хъазы хъал гæды мыстæй, - 
Фæйнæгфарс хъобайнаг æвдулы 
Тыхлæджы хуылыдзты зыстæй. 
371 

Сындз дæр фæлмæн кæны фæлвыхæй, 
Къæйныхæн тагъд сæтты йæ ных. 
Чермен тыхæвзарæн æрмдыхæй 
Тъыссы хуылыдз мæры йæ дзых. 
Зæгъы йын: «Саход нын нæ цæххæй, 
Ыскæн нæ бæркадæй фæлхас, - 
Нæ уазæг дæ æмæ нæм зæххæй 
Ды хъуамæ бацымай тæвд бас!..» 
Уæд бафты стыр Хъобаныл катай: 
Тæссаг у ахæм гуырд æгæр! 
Æмæ йæм уæздæттæ хæзнатæй 
Æххуырсынц марджытæ кæмдæр. 
2008 азы август. Фиагдон 

ÆРДХОРД ÆМÆ ÆФСЫМÆР 
Ироп таурæгъ 
Бæрзонд хæхтыл калы æрдæгмæй цæхæр, 
Сæ рæбын фæрныг хъæу æрфынæй. 
Ныффæсус æрра дон йæ зардæй, уæддæр 
Нæ фæллайы комы тæлфынæй. 
Ныррайдзаст æрвон быдыр дардыл уæрæх, 
Бынæй та æххæлтæ ком - нарæг. 
Уым чи тæры ехсæй æнафон йæ бæх? 
Кæдæм тындзы хъæдбынты барæг? 
Фæдисон у уый æви марæг, къæрных, - 
Цы фæнд кæны тары æхсæвдзу? 
Фынæй хъæумæ сарæзта барæг йæ ных, 
Нырма дæр йæ фæллад бæх рæвдз у. 
Къуындæг уынджы иу дуармæ фездæхт цæхгæр, 
Æрфистæг æвзыгъд бæлццон кæрты. 
Фынафон нæ хъуысы хæдзарæй уынæр, 
Æнцойы зæд атахт йæ сæрты. 
Æнцонæй фæндаггонæн байгом и тыргъ, - 
Зыдта йæм æрмгæнæн бæгуылæг. 
Хъæзын къусæй фæсагæн анызта хуырх, - 
Рæдауæй йыл сæмбæлд сæ хъуылæг. 
Кæйдæр уатмæ хъавгæ нæ бахоста дуар, - 
Сæрæн фысым февзæрд йæ разы, 
Ирон зæххыл уазæг фысымæн - æлдар, 
Æгъдау хæссын сонт дæр фæразы. 
Æрдхордæн æхсæв дæр йæ зæрдæ - уыгдзаст, 
Æнкъарынц кæрæдзи хæларæй. 
373 

Æнафон куы фæзыны уазæг æваст, 
Уæддæр æй нæ фæрсынц хабарæй. 
«Мæ хæрзгæнæг, - дзуры æхсæвдзу сындæг, - 
Мæ тыхст сæр дæ фарныл фæдзæхсын. 
Фыдвæндагыл хъæдгæрон амардтон лæг, 
Хъæуы йæ дæлсыджыт нымæхсын». 
Кæлмдзæфау йæ мидбынат фысым ныррызт, 
Йæ зæрдæсæр абадти халон. 
Æрбакалд йæ уæнгтыл сæ къæсæрæй хъызт, - 
Кæны дзы фыдбылыз йæ балон. 
«Цы мæ домыс, - загъта, - дæ хуыцаумæ скæс, 
Дæ азарæй хæлы мæ къона! 
Мæнæй дæр дæ туджджынтæ домдзысты хæс, 
Кæндзысты мæ цардæй тыхтона. 
Мæ бинонты ма бауадз сæфын рæстæй, 
Дæ бæрны куыд цæуа сæ дарæг! 
Дæ хорзæхæй, ма скæн æмдзæхдон мæнæй, 
Хуыздæр хос æрымысæд марæг». 
Зæрддзæф бæлццон зæхмæ æдзынæгæй каст, 
Йæ мæлгъæвзаг бандзыг и дисæй. 
Йæ зæрдæйы уадындзтæн аскъуыд сæ баст, 
Йæ дур-мæсыг разынди змисæй. 
Фæцæуы сæргуыбырæй хъæугæрон ныр, 
Йæ тыхст æй кæдæм хæссы дарддæр? 
«Мæнгард дуне! - дзуры, - фæлывд дæ, уæгъуыр, 
Нæ дуджы мæнгæфсон у ард дæр». 
Йæ разы - сæхи хъæу. Бæргæ цæры ам 
Йæ туг æмæ йе стæг - æфсымæр. 
Сæ астæу зынг æвзартæ суагъта хæрам, 
Фыды фарн фыдæхæй ыссымæр. 
Тыхсы, фæлæ бахоста кулдуар уæддæр. 
Сæ кæрты нæ бахызт æмбис дæр, 
Уæд райхъуыст гæзæмæ сæ тыргъæй уынæр, 
Йæ хæдраз æрлæууыд йæ хистæр. 
374 

«Ныббар мын, - йæ саст хъæлæс разынд мынæг, - 
Мæ тыхст сæр дæ фарныл фæдзæхсын: 
Цы бакæнон? Хъæдрæбын амардтон лæг, 
Хъæуы йæ фыдгултæй нымæхсын». 
Йæ дзых ын дæрзæг арм æхгæны: «Фылдæр 
Хуыцауы раз ма скæн сыбыртт дæр!» 
Хæххон лæг хъуыддæгты сæрæн у, фæлтæрд, 
Куыд арæвдз фæдисонæй цырддæр! 
Æфсымæртæ бацæуынц хъæдбынты арф, 
Сæ дзыхтæй нæ хауы ныхас дæр. 
Кæсы сæм æдзынæг æрдзæ цæстæй арв, 
Сæ нысан - æввахсæй æввахсдæр. 
Фæурæдта кæстæр уæд иу ран йæ бæх, 
Гæдзæ кæнын хъуыддаг нæ быхсы: 
Æрфистæг, æрысгæрста къутæр дзæбæх, 
Йæ разы йæ амæттаг - пыхсы. 
Хуыснæджы куыст тары нæ вæййы тæссаг; 
Йæ тæлæтæй акалы хихтæ, 
Сæ быны уым фатдзæфæй разыны саг, - 
Уæд хистæр куыд нæ кæна джихтæ! 
«Æз ацы ’хсæв кодтон фæлварæн, ныббар! - 
Йæ хистæрыл кæстæр ныттыхсти. - 
Вæййы нын хæлæрттæ нæ цинты дзæвгар, 
Æфсымæр - хæрзгæнæг нæ тыхсты». 
Уæд Бонвæрнон худгæ фæсрагъæй ыскаст, 
Зындзæн нæм сæуæхсид йæ фæстæ. 
Йæ чызджытæн Хъæды-Рухс сарæзта хъазт, 
Сæууон цинтæй байдзаг и бæстæ. 
2008 азы 1 январь 

КАРД 
Уыдис хъæздыг сахар фæрнон, 
Зындис æргъæу мæсыгау дардмæ; 
Хуыдтой йæ дзыллæтæ æрвон, 
Хæлæгæй мардысты йæ цардмæ. 
Æрзылд йæ алыварс æмбонд, 
Лæууыд йæ фисынты гæнæхтæ. 
Рæсугъд - йæ галуантæ, хæрзконд, 
Сæ аууон нал зындысты хæхтæ. 
Бæзнаг - йæ быдыртæн сæ мæр, 
Нæ тыхст æвдæлонæй сæ гутон. 
Сæ фос - лыстæг хуырæй фылдæр, 
Фыхтой æрхуы агты æлутон. 
Сæ куывдмæ дауджыты хуыдтой, 
Сæ зарæг иу æвзагыл хъуысти. 
Тæссæй фыдгул æмæ хæтой 
Æргом сæ арæнтыл нæ хызти. 
Йæ ныфс - йæ фæсивæд. Хъæддых, 
Тызмæг, цъæх айнæгау, - йæ къултæ, 
Æнусты уыдоныл сæ ных 
Ныссастой мин хатты фыдгултæ. 
Уæддæр фæливаг у хъысмæт, 
Фæцуды иу афон мæсыг дæр. 
Сæтты дзæккоры бын цæнгæт, 
Домбайыл бахилы мæлдзыг дæр. 
Æмдзæхдон - гуын æмæ агуыр, 
Бырсынц фæйнæрдыгæй æмвæндæй. 
Цæвынц цъæх æрцытыл сæ гуыр, 
Сырх фынк ма аззайы гуылфæнтæй. 
376 

Фыдгул кæрдинаг хуымтæ уæд 
Зыдæй кæрæф мæтыхтау хафта. 
Кæм хæтыд, уагъта уым йæ фæд, 
Цыма хæтой тымыгъ у, афтæ. 
Кæнынц æрдзæцухтæ агуыр, 
Кæнынц хъæргæнаг гуын æдзæмтæ; 
Фæлидзы змур æмæ уæгъуыр, 
Сæ сау туг сау быдырты сцæмтæ. 
Уæддæр та Арыхъхъы æфсад 
Фæлтæргай арф тæрфытæй сысты... 
Хуыссы æрвон паддзах æнцад, 
Хæрынц ын бирæгътæ йæ фысты. 
Лæбурынц саусæртæ. Вæййынц 
Кæрæфæй тугдзыхтæ æвиллон. 
Бырсынц, æфсæн дуæрттæ сæттынц, 
Кæлы дæрддаг сыхтæн сæ пиллон. 
Фæрнонтæн хорз кæрды сæ кард, 
Хæцынц æвзыгъд æмæ хъазуатæй. 
Нæ ратдзæн буц чызг дæр йæ цард 
Лæвар, аслам кæнæ æгадæй. 
Хъазуаты иу тæппуд дæр нæй, 
Цæф лæгты раивынц æхсинтæ... 
Уæдæ йæ хъарм уаты фæрнæй 
Кæмæн ис амонд æмæ цинтæ? 
Уæздан лæг! Ферох дзы æгъдау, 
Йæ цард ын хъахъхъæнынц йæ къултæ. 
Цæры, фыдбонты йæ рæдау 
Рæвдауынц ронг æмæ хæзгултæ. 
Æртасы минасæй сæ фынг, 
Кæнынц фæлмæн базтыл бæгъдулæг. 
Хæстæг хæстон уынæр ыстынг, 
Нæры нæргæ уынгты хæдтулæг. 
377 

Сылвазæн гауызыл йæ кард 
Лæзæры ауындзæгæй, - уадзы 
Фæринк хæстмондагæй цъæх арт, 
Ныссырх йæ кæрддзæмы - мæрдадзы. 
Ныннæрыд тарф уынæргъгæ арв, 
Уæд цирыхъ фесхъиудта æвастæй, 
Хæрдмæ фæхауд, хæтагæн арф 
Ныссагъд йæ фæсонты кæрзмастæй. 
Фæци хъæздыг сахар зынгхуыст, 
Фыдгултæй нал баззади барæг, 
Уæддæр ма сау сыгъдæттыл хъуыст 
Фæстаг бæгъатыртæн сæ зарæг. 
2009 азы август 

ТÆЛМАЦТÆ 

РОБЕРТ БЕРНС 
ДЖОН ХЪÆБÆРХОРЫ НÆМЫГ 
Фæкодтой паддзæхтæ тæрхон, 
Æрцыд сæ фыдвæнд лыг: 
Мыггагмæ сæфт æрцæуæд Джон 
Хъæбæрхоры Нæмыг. 
Дзывырæй сау зæххы ингæн 
Ыскъахын кодтой уæд,- 
Уым арф сæ барвæндæй уыдзæн 
Хъæбатыр Джон ныгæд. 
Фæцъæх и зæхх, фæбур и дон, 
Цæгатмæ тахт зæрныг. 
Ыстыдта уæд йæ уæлмæрд Джон 
Хъæбæрхоры Нæмыг. 
Ныкъкъобор сæрды,- уыд мæстæг, 
Мытыхъ æмæ гуыппыр. 
Æвзиды йе знæгтæм тызмæг 
Йæ цъæх æрцытæй ныр. 
Æрлæууыд фæззæг дæр,- уæууæй, 
Цæй зæронд баци Джон! 
Ныннæрст, ныууæззау и, гъе стæй 
Ныггуыбыр ис бынтон. 
Æрбырсынц зымæг æмæ хъызт, 
Æрхъуызы йæм мæлæт, 
Æмæ та паддзæхтæ сæ куыст 
Ыскодтой Джоны уæд. 
Хъайтары иу цæфæн къæдз кард 
Æрфæлдæхта æваст. 

Бæстытæй галуæрдоны дард 
Æрцыди мусмæ ласт. 
Цæвынц æй тынг - кæнынц хъæлтæй 
Мæгуыр Джоны зыгуым. 
Хæрдмæ йæ сæппарынц - уæд æй 
Дымгæмæ дарынц уым. 
Хъайтарыл гарзмæ калынц дон, 
Уыд цъайау арф хъуылыг. 
Уæддæр нæ фæдæлдон ис Джон 
Хъæбæрхоры Нæмыг. 
Цы дзы уыд - царм æмæ ыстæг,- 
Цъæх арты сæ сыгътой. 
Йæ уд, йæ зæрдæ йын лыстæг 
Æрыссадта куырой. 
Йæ туг æнхъизы аджы, рог 
Йæ сæрыл сисы фынк. 
Уый фесты задын цырвæй ронг, 
Ысхъæлдзæг кæны фынг. 
Уыд Джон йæ цæргæйæ нæртон, 
Æвзыгъд æмæ хъочах, 
Ныр дæр йæ хæрзтæн нæй кæрон, 
Хынцы мырæгæй мах. 
Уый сафы маст æмæ æрхуым, 
Нæ хъыгтæ суры дард. 
Кæм фæзыны нæ разы, уым 
Уæларвмæ хъуысы зард. 
Уæдæ нын абузæд æхцон 
Нæртон ронгæй хъуылыг, 
Фæрнæй цæрæд йæ мидæг Джон 
Хъæбæрхоры Нæмыг. 
1996 азы февраль 

МÆГУЫР ÆМÆ УÆЗДАНÆЙ 
Уæздан мæгуыр цардæй цы лæг 
Къæмдзæстыг уа *мæ ’ндæртæ, 
Уый хонын æз тæппуд, тæлтæг, 
Цагъар æмæ фыддæртæ. 
Æниу уæддæр, 
Æниу уæддæр 
Уадз уæм мæгуыр, хуымæтæг, - 
Хъæздыгад агъуд у, 
Æндæр 
Хæзна та стæм 
Нæхæдæг! 
Мах нуазæм дон, кæрдзын хæрæм, 
Æдзух бызгъуырты тыхт вæййæм 
Æмæ уæлдай æндæртæ, 
Фæлæ мæнгард æмæ сæрхъæн 
Вæййынц фæлыст, æнцъухынц сæн 
Æмæ уæлдай æндæртæ. 
Æниу уæддæр, 
Æниу уæддæр 
Фæлыст æфсарм нæ дæтты. 
Кæмæн ис хи куыстæй къæбæр, 
Гъе уыдон дын уæздæттæ! 
Кæны йæхицæй лорд уæздан, 
Фæлæ бæрæг у лæг йæ митæй: 
Нæ разы - къленц æмæ айуан, 
Æнæчетар, фæлитой. 
Æниу уæддæр, 
Æниу уæддæр 
Кæлæнт ыл хорзæхтæ дзыгуырæй, 
382 

Лæг цинтæй не суыдзæн лæгдæр, 
Цæй бæлас и къуыдырæй! 
Паддзах ыскæнæд дæу æлдар, 
Чапары та - инæлар; 
Фæлæ кæй ыскæндзæн хъайтар, 
Уæздан æмæ нæ хæлар?! 
Æниу уæддæр, 
Æниу уæддæр 
Хæрзиуæг, ном, 
Æндæртæ 
Нæ дæттынц 
Зонд æмæ цæсгом, 
Æфсарм æмæ æндæртæ! 
Уырны мæ, ахæм бон кæндзæн 
Æгас дунейыл фарнæн, 
Æмæ фыццаг бынат уыдзæн 
Уæд зонд æмæ æфсармæн. 
Æниу уæддæр, 
Æниу уæддæр 
Зæгъын бæлвырд æргомæй: 
Цæрдзысты адæмтæ 
Кæддæр 
Æфсымæртау æнгомæй. 
1977 азы 25 июнь 

ДЖОРДЖ БАЙРОН 
АВГУСТÆЙÆН 
(Станстæ) 
Æртыхст мыл саудалынг хызау, 
Æрбадт мыл тар æхсæв мæ тыхсты; 
Мæ ныфс æрмынæг и зынгау, 
Мæ сæры сау катай æрныхсти,- 
Вæййы уæд сидзæр уд тыхсаст, 
Нæ хъару сагъæстæй фæцуды, 
Фæтæрсы дам-думтæй ныфсхаст, 
Сæтты хæрамы тас тæппуды; 
Ныууадзы уарзонад дæр мах, 
Фыдæх ныл судзгæ фæнык калы,- 
Æрмæст ды сыгътай уæд цырагъ 
Мæнæн, о рухсы зæд, ыстъалы! 
Фæрнæй дæ сыгъдæг рухс кæлæд! 
Ныгъуылдтæн сагъæс æмæ масты, 
Алдзæн рухс зæды цæстау уæд 
Мæнæн æнæсæтгæ ныфс хаста. 
Мæ сæрмæ-иу нæргæ мигъ зынд, 
Ды-иу уæд райдзастдæрæй кастæ: 
Дæ рухсæй дардмæ тахти сынт, 
Дæ уарзт зæрдæхалæн тар саста. 
Мæ зын, мæ тыхст балцы тæхæд 
Мæнæн дæ сыгъдæг уд мæ сæрты! 
Куы хъусон æз дæ ныхас, уæд 
Нæ халынц хин адæм мæ зæрдæ. 

Уыдтæ хæрис бæлас зынты, 
Сæхи дыл тымыгътæ æндзæрстой, 
Уæддæр дæ лыстæг сыфтæй ды 
Пæлæзау хъодыйы æмбæрзтай. 
Мæ сæрмæ талынг арв нæрыд, 
Æппæрстой мыл сæ цæхæр мигътæ, 
Мæ цард уæззау хъизæмар уыд, 
Уæддæр мæм ивæзтай дæ хихтæ. 
0, сау бон ма фенæд мæ зæд, 
Дæ царды ма бавзар мæ зынтæ! 
Æдзух дыл худгæ хур кæсæд, 
Хæссæнт дын рухс амонд йæ тынтæ! 
Сыгътой мæ хахуыр æмæ хъаст, 
Мæнæй æмбæхстысты хæлæрттæ, 
Æрмæст дæ уаз æууæнк нæ саст, 
Мæныл нæ рахæтыд дæ зæрдæ. 
Тыхст бон уа, хъызт, уæддæр мæнæн 
Ды дæ мæ удлæууæн, мæ къона, 
Дæ фарсмæ хъодыгонд нæ дæн, 
Мæ ныфс мын не стондзæн тыхтона. 
1974 аз 
13 Джыкклйты Шамил 

Г.Р. ДЕРЖАВИН 
ПАДЦЗÆХТÆН 
ÆМÆ ТÆРХОНЫ ЛÆГТÆН 
Æркаст бæрзонд Хуыцау... Æрвонæй 
Тæрсут, зæххон хуыцæуттæ, ныр! 
Зæгъы: «Фыдгæнджытæн тæрхонæй 
Кæдмæ, кæдмæ уыдзæн хатыр? 
Уæ хæс - фæтк æвæрын рæстадæй, 
Æвзарын раст æмæ зылын, 
Идæдзы бахизын æгадæй, 
Фæсурын сидзæрæн йæ зын. 
Уæ хæс - æфхæрд удæн ныфс дæттын, 
Мæгуырæн - арт æмæ рæвдыд; 
Уæ хæс - хъазары ’фсондз ныссæттын, 
Ыскæнын адæмты æвыд!» 
Бæгуы! Рæстаг хъæр сæм нæ хъуысы, 
Хæрзкуырм сæ бакодта гæртам. 
Нæ зæхх фыдракæндтæй æнкъуысы, 
Ныууигъы арвы тыгъд хæрам. 
Паддзæхтæ! Дзуарау мæм зындыстут 
Бæрзонд, хæдбар æмæ сыгъдæг, - 
Рæдыдтæн! - змур æмæ зыд ыстут, 
Уæ хъуыддаг - хин æмæ хæлæг. 
Нызгъæлы хус сыфтæр, - сымах дæр 
Ныссæрфдзæн иу афон хъысмæт! 
Мæлы уæййаг цагъар, - паддзах дæр 
Ыссардзæн уый нывыл мæлæт! 
Нæ Хуыцау! Райхъал у! Дæ барæй 
Фæуæнт нæ залымтæ бындзагъд! 
Ыстон хæрам тыхтæ бындзарæй, 
Зæххыл нын иунæг Ды - паддзах! 
2001 азы декабрь 

ГЕТЕ 
УАМТАЗ! УАШТАГОМ УАШТАЗГ 
Мæн ницы рамбулын фæндыд, 
Гъей-гъой! 
Уыдтæн уæд амондæй рæвдыд! 
Гъей-гъой! 
Мæ хæлар, дзаг нуазæн æркæн, 
Дзæбæх ныххырхæм иумæ сæн, 
Нывыл нæ зарæг уæд цæудзæн. 
Æрфæндыд минтæ ссарын мæн, 
Гъей-гъой! 
Рæузондæй рог цинтыл зылдтæн, 
Гъей-гъой! 
Сыфтæртау тумантæ уыгътон, 
Сæндæтты цинты марг нызтон, - 
Нæ уыд сæ бафснайын мæ бон. 
Æрфæндыд сылтыл зилын мæн, 
Гъей-гъой! 
Зæххыл зындоны хай фæдæн, 
Гъей-гъой! 
Сæ иуы хин митæй сыгъдтæн, 
Æндæры узæлдæй тыхстæн, 
Сæ иуæй иннæмæ лыгъдтæн. 
Æрфæндыд абалц кæнын мæн, 
Гъей-гъой! 
Кæм и дзæгъæлдзуйæн цæрæн? 
Гъей-гъой! 
* С у е т а! Суета сует!- Дзæгъæлы фыдæбон. 
387 

Хæтæнты никуы смарзтон сой, 
Нæ ардтон иу ран дæр æнцой, 
Зынты хæрз иунæг у хæтой. 
Æрфæндыд ном ыскæнын мæн, 
Гъей-гъой! 
Мæнæн уæд нал баззад лымæн, 
Уæй-уой! 
Куы сдæн мæ хæлæрттæй хуыздæр. 
Уæд разылд накъæтæн сæ сæр, 
Мæ кад сын - ризæгæй фыддæр. 
Æрфæндыд хæст бавзарын мæн, 
Гъей-гъой! 
Фæкодтон бæстæтæ дæрæн, 
Гъей-гъой! 
Мæ куыстæй бирæты цард - хаст, 
Æрхастон хионтæн фыдмаст, 
Уыныс, мæхæдæг та - зæнгсаст. 
Ныр ма цы бавзарон, зæгъут? 
Гъей-гъой! 
Уæддæр - къуыввитт æмæ гаффутт, 
Гъей-гъой! 
Фæци нæ зарæг дæр нывæст. 
Æркæн, - кæд ма дæм аззад нуæзт, 
Уæд æй ныффу кæнæм æххæст! 
2002 аз 

ÆМБИСОНД 
Æрхуым бери* хибарæй царди кæддæр, 
Æрбафтыд æм хъæдæй зæронд пан**- хъуынсæр, 
Йæ къæхтæ - сæгъы къæхтæ. Дзуры фæлмæн: 
«Сыгъдæг уд, ыскув мын, - уæ хуыцау мæнæн 
Æд бинонтæ раттæд дзæнæты цæрæн». 
Фæджих вæййы бери, фæзæгъы йын уæд: 
«Дæ фæндон тæссаг у, æрцæуинаг нæу! 
Куы феной сæгъы къæхтæ, науæд сæ фæд, 
Дзæнæтмæ æмгæрон уæд чи уадзы дæу!» 
«Сæгъы къæхтæ, уастæн, æмбисонд фæуæд, - 
Йæ ныхас æм баппæрста пан дæр æргом. - 
Кæуыл ис хæрæджы сæр, ахæмтæн уæд 
Цæмæн у дзæнæтмæ уæрæх фæндаг гом?!» 
2010 аз 
* Б е р и - моладзан, монах. 
"Пан - грекъаг мифты хъæды дуаг, фыййæуттыл аудæг, у хъуын- 
джын, ис ын сæгъы къæхтæ. 
389 

ФРИДРИХ ШИАЛЕР 
НОГ ÆНУСЫ КЪÆСÆРЫЛ 
Нæй бынат æхцон цардæн нæ зæххыл, 
Нæй сæрибар арвы бын лæгæн! 
Ивгъуыд дуг нæ бафтыдта фыдæхыл, 
Ног æнус нæм тугвæдыл цæудзæн. 
Хорз æгъдæуттæй баззади сыгъдæттæ, 
Адæмы фарн - хæлд æмæ ыссæст; 
Тугæй фурды схъулон кодтой дæттæ, 
Иу хуыцау дæр нал уромы хæст. 
Бампылди дыууæ адæмыл бæстæ, 
Тохыл хъарынц хотыхтæй сæхи, 
Уарынц зæхх - ныккодтой йæ гæбæзтæ, 
Ныр кæнынц сæрибарæн тыхми. 
Калы дуне стыр хъалон сæ разы, 
Мулк сæ скодта хъал æмæ мæнгард. 
Тых - закъон, рæстæвзарæн тæразыл 
Бреннау франк æрæвæрдта йæ кард. 
Бриттæ стыхтой сау зæххыл бæндæнтæ, 
Фурд кæны сæ нау-дзыгуыртæй быр, - 
Бацахстой Донбеттырты хæтæнтæ, 
Дарынц сыл сæхи дуæрттау гуыдыр. 
Трп лггис&л раля-ро г^ртгт.р я орл/-<т>ро г»г>рглт_тигтт 
Агурынц Æрфæныл дæр тæлæт; 
Арвгæрон хæтынц, фæлæ нæ арынц 
Арвы бын æнцой æмæ дзæнæт. 

Хуым æфсир кæм æфтауы æдзухдæр, 
Лæг кæм цæры буц æмæ фæрнæй, 
Цард кæм у зæрин дугæй рæсугъддæр, 
Ахæм бæстæ мах картæйыл нæй. 
Сты æгæрон фурд дæр æмæ сур дæр, 
Чи скæндзæн сæ арæнтæм фæндаг! 
Зæхх - уæрæх, нæ йыл æххæссы хур дæр, 
Нæу уæддæр дæс амалджынæн фаг. 
Цæр æнцад, дæ сыгъдæг уд - дæ бæстæ, 
Уым нæ уыдзæн талф-тулф æмæ хæст. 
Фидауцыл кæнæм æрмæст ныхæстæ, 
Ис сæрибар рухс сæнтты æрмæст. 
2001 азы июлъ 

РУССО 
Кувын дын, Руссойы цырт, ныллæгæй. 
Франц æмæ нæ рæстæгæн тызмæгæй 
Ацы уæлмæрд уайдзæфау зындзæн. 
Рухсаг у, куырыхон лæг, - æвзыгъдæй 
Рухсы охыл ды дæ уд фæсыгътай, 
Ныр ыссардтай удæнцой - ингæн. 
Царды хъæнтæн адæм хос кæд ардтой! 
Тар дуг уыд - куырыхон лæгты мардтой, 
Рухс у абон - марынц сæ уæддæр. 
Бадомдтой муртакк ызнæм Сократы, 
Сæфтой дæу чырыстонтæ сæ рады, - 
Бардзæй адæм не скодтай ды дæр! 
2002 азы январь 

ПЕРСИБИШИШЕПЛИ 
ОЗИМАНДИА 
Æрбафтыд нæм кæддæр фæлтæрд фæндаггон дардæй, 
Æрхаста мын хабар: цæй диссæгтæ ис, цæй! 
Мысыры зæхх сыгъдæй кæм баруади æдзардæй, 
Лæзæры дурныв уым тæлфгæ змисы цъæлтæй. 
Йæ цæсгом у хъæнтæ, уæддæр йæ бакаст дзуры: 
Нæрæмон лæг уыд уый, тыхбар æмæ кæрзмаст; 
Уынæм, зынынц æргом, къæйных мондæгтæ дуры, 
Æвдисы нын бæлвырд уæлбары тых йæ каст. 
Йæ сæстагыл фыстæй зынынц нырма ныхæстæ: 
«Æз - Озимандиа, æз паддзæхтæн - паддзах. 
Нæры мæ кад дæрдтыл, æгæрон у мæ бæстæ, 
Кæсут сæм дардæй ныр тæрсгæ-ризгæ сымах!» 
Йæ алыварс - гæмæх, æдзæм æнцой, сыгъд фæзтæ, 
Йæ сæрмæ арв - быгъдæг, нæ дзы хауы æртах... 
2001 азы 23 май 
393 

ВИКТОР ГЮГО 
Кæсы мæм хатгай цард æлгъаг æмæ æгæнон, 
Вæййы мæ ныхас уæд цырын артау нæрæмон; 
Мæхимæ уæд зынын 
Бæлас: хъызы йыл уад, уæддæр нырма нæ цуды. 
Фыцы мæ риуы дур, мæстæй мæ зæрдæ дуды, 
Нæргæ арвау хъæрзын. 
Рæстдзинад нæй! Æфсарм? Ныггæлиртæ тыхмитæй. 
Чындздзон дарæсы - хæлд, сырх пæлæзы - фæлитой, 
Цæй налат ысты, цæй! 
Хæры закъон нæ туг. Хæрамæй аргъуан дары 
Фыдгæнджытыл йæ арм. Тæрхон æмбæхсы тары 
Æцæгдзинад тæссæй. 
Зæрин худтæ нæ бар хъæстæ тынтæй ныббастой; 
Цъæхсæр галуан - хæтæн, йæ куывд æмæ йæ хъазтæй 
Цъæх арвы тыгъд ныссау. 
Æнцой нæ ары уд мæнг арфæтау сæ куывдæй 
Куырмæджы нын кæнынц æппæт динтæ фæлывдæй 
Дæлимонæй хуыцау. 
Æхсиды риуы маст. Кæм ыссарон ныхæстæ, 
Мæнгард чингуытыл ныр æд хин æмæ æд хъæстæ 
Цæмæй бандзарон арт? 
Мæ зарæг, уадау нæр, æндон мыртæй æвзыгъдæй 
Кæлмæвзæгтæ ыстон, нæ залымтæн бынсыгъдæй 
Ныддым сæ фæнык дард! 
Сымæр у цард, мæрдон. Мæ уд мын маст æхсыны, 
Æрбады арвыл мигъ, йæ тарæй рухс нæ зыны, 
Мæ зæрдæ дзы ныддур. 
Фæлæ мæм бахудт уæд рæсугъд розæ зынгдзастæй, 
Æрфæлмæн дæн æваст, мæ уд фæхицæн мастæй, 
Ныккаст мæ риумæ хур. 
2003 аз 
394 

ГЕНРИХГЕЙНЕ 
ГРЕНАДЕРТÆ 
Дыууæ гренадеры Уырысæй 
Фæсуацар сæ бæстæм цæуынц. 
Сæ хъыгтæй Германы цæрдудæй 
Сæхиуыл æмырæй кæуынц. 
Кæдæм бафтынц, уым сын фæзæгъынц: 
Уæ бæстæ - æфхæрд æмæ саст, 
Хъайтар æфсад бабын дæрæнæй, 
Æрцыди уæ фæтæг дæр хаст. 
Уæд иу хæстон дзуры: «Æфсымæр! 
Кæуинаг куыд фæци мæ сæр! 
Мæ зæрдæ мын арауы катай, 
Зæронд цæфтæ дудынц æвзæр...». 
«Мæ хæлар, - æмбæлццон æм дзуры, - 
Мæ цардæй мæ мæлæт - хуыздæр. 
Мæ бинонтæ сæфдзысты стонгæй, 
Нæ къуымты нæ арынц къæбæр. 
Мæгуыргурæй зилдзысты уынгты, 
Ысныв кодта афтæ хъысмæт... 
Нæ раздзæуæг уацар у, уацар! - 
Гъе уый у мæ катай, мæ мæт. 
Æфсымæр, зæрддзæфæй куы ссарон 
Мæ мæлæт фыдыбæстæй дард, 
Фæлас-иу мæ сау сынтыл Францмæ, 
Нæхи зæххы бавæр мæ мард. 
Мæ орден-иу сæвæр мæ риуыл, 
Мæ зæрдæсæр уымæн - бынат; 
395 

Æрбæтт-иу мæ роныл æхсаргард, 
Мæ къухы нæргæ хотых ратт. 
Хуысдзынæн мæрдадзы къæрцхъусæй, 
Салдатæн æрулæфт кæм ис!.. 
Мæрдтæм мæм бæхы мыр-мыр хъуысдзæн, 
Хæстон уадындз сиддзæн фæдис,- 
Уæд зондзынæн, рацыд нæ фæтæг, 
Йæ тырыса рисидти стæр... 
Мæрдтæй, император, дæ хъæрмæ 
Уæд сыстдзынæн балцмæ æз дæр». 
2001 азы 1 июль 

н.м.языков 
НАУГÆРÆГ 
Тар у мах денджыз, фыдцъылыз, 
Хъуысы къæдзæхтыл йæ дзæхст. 
Ис йæ æрфыты фыдбылыз 
Æмæ сау хинтæ æмбæхст. 
Гъæйтт, æфсымæртæ! Йæ разæй 
Уад мæ наупæлæз хæсдзæн: 
Нау - мæ базырджын - æдасæй 
Фурды урс барцыл тæхдзæн. 
Арв дæр тулгæ мигътæй тар у, 
Дымгæ - знæт æмæ гæрдах. 
Сыстдзæн уад, фæлæ нæ хъару 
Йемæ бавзардзыстæм мах. 
Гъæтт, æмгæрттæ! Уад фæсонтдæр, 
Калдзæн саувадыг цæхæр. 
Хаудзæн карз уылæн бæрзонддæр, 
Зилдзæн арф хуыдым бындæр. 
Дард, тызмæг тыгъдæн йæ фæстæ, 
Ис дзæнæт-бæстæ, æнцад: 
Худынц рухс хурмæ йæ фæзтæ, 
Ис дзы фарн æмæ бæркад. 
Уырдæм, чи нæ тæрсы уадæй, 
Бафты ахæм гуырд лæгау... 
Гъæтт, æфсымæртæ! Хъазуатæй 
Размæ сарæзтон мæ нау. 
2002 азы февраль 
397 

М.Ю.ЛЕРМОНТОВ 
ПЕХУЫМПАР 
Хуыцау куы сныв кодта фæрнæй 
Мæнæн æппæт зонын нæ зæххыл, 
Уынын уæдæй ардæм фыстæй 
Лæгæн йæ цæстыты фыдæххæл. 
Дзыллæтæн амыдтон хæрзтæй 
Цæрыц рæстдзинад æмæ уарзтæй, - 
Æхстой мыл сау дуртæ зыстæй, 
Мæ дзырд мын хионтæ нæ барстой. 
Мæ сæрыл байзæрстон фæнык, 
Ныууагътон сахартæ æрхуымæй: 
Сынтау æдзард рæтты гæвзыкк 
Цæры, Хуыцау цы ратты, уымæй. 
Нæ Фыды барвæндæй кæсынц 
Мæ коммæ мæргътæ æмæ сырдтæ; 
Мæ сæрмæ стъалытæ цæфсынц, 
Æмбарынц уыдон дæр мæ дзырдтæ. 
Цæуын нæргæ уынгты, тындзын, 
Кæсынц бæгуы-лæгтæ мæ фæстæ, 
Кæд дзы кæстæртæ уа, уæд сын 
Кæнынц хъуыддагхуызæй ныхæстæ: 
«Кæсут, гъей уый та уын дæнцæг! 
Сæлхæр! Зындзæрин уыд. Къæйныхæй 
Фæлывта мах, цыма æцæг 
Зæххыл Хуыцау дзуры йæ дзыхæй. 

Уынут ын, кæстæртæ, йæ цард: 
Бæгънæг у, стонг æмæ æрхæндæг, 
Ныххус и йе стджытыл йæхæдæг, 
Тæрут æй дурадзагъдæй дард!» 
2002 азы сентябрь 

* * * 
Кæйдæр æнтæф дæлвæзты дардæй 
Хъæмæ, цæгат бæстæм, тындзын. 
Сæна, о хæхты сæр, æнкъардæй 
Табу дæ бæрзондæн кæнын. 
Æмбæрзы урс сарыхъ æнусты 
Дæ тæрных - ирд æмæ четар, 
Къæйных зæххон лæгæн йæ бустæ 
Нæ кæнынц де стыр дуне тар. 
Уæддæр фæллад удæн йæ лæгъстæ 
Дæ риумæ бахъарæд куывдау, 
Дæ фæрцы рухс арвы цъæх фæзты 
Мæ кувын фехъусæд Хуыцау. 
Рыгвæдыл хурхæтæны, курын, 
Ыскæнæд сатæг бон мæныл, 
Цæмæй æнуд комы цъæх дурыл 
Мæ фæллад ауадзон чысыл. 
Табу кæнын, цæмæй зын раны 
Мæ размæ ма згъæла къæдзæх, 
Цæмæй тымыгъы бын Дайраны 
Фæлладæй ма цуда мæ бæх. 
Хæты ма иу сагъæс мæ фæстæ, - 
Зын у йæ зæгъын дæр лæгæн! 
Уыдтæн æз хаст, æмæ нæ бæсты 
Мыййаг кæд ферох кодтой мæн! 
Бæлццонæн чи кæндзæн хъæбыстæ? 
Æфхæрдæн чи уыдзæн фысым? 
400 

Хæларæй, хионæй æрвысты 
Мыййаг куы нал базоной уым! 
Тæрсын, куы баййафон уæлмæрдты 
Æрхуымæй ног ингæнтæ ныр, 
Мæ разы рагбонты æмгæрттæ 
Куы уой сæ цыртытау æмыр! 
Сæна! Кæд афтæ уа, - уæд сау зæй 
Мæ сæрыл ракæлæд фæлтау, 
Мæ пырх мын арф кæмтты сæ разæй 
Хæссæнт дæ дымгæтæ рыгау. 
2001 аз 

Æз фæцæуын иунæгæй уæлвæзты, 
Фæндаг фæлмы - урс тæлмау лæзгъæр. 
Æхсæв - сабыр. Арвмæ хъусы бæстæ, 
Стъалы дзуры стъалыйæн цыдæр. 
Калы цинæй хъæлдзæг арв тæмæнтæ, 
Зæхх кæны æрвыг рухсы фынæй, - 
Уæд цæмæн у афтæ зын мæнæн та? 
Циу мæ рыст? Цы фесæфти мæнæй? 
Ивгъуыд азтæ уадзын ныр сæхи бар, 
Фидæны дæр иу ныфсы хос нæй. 
Мæн хъæуы æнцой æмæ сæрибар, 
Мæн фæнды зæрдæрохстæй фынæй. 
Фæлæ мæн мæрдон фынæй нæ фæнды, 
Гъæй, тæхуды, ахæм уæд дæ фын, - 
Царды тыхтæ ма сысæнт дæ уæнты, 
Уæд йæ бон дæ зæрдæйæн тæлфын; 
Гъæй, тæхуды, уарзтыл мын куы зарид 
Адджын хъæлæс иудадзыг фæлмæн; 
Тулдз æдзух мæ сæрмæ цъæх куы дарид, 
Уый куы кæнид буц сыр-сыр мæнæн. 
2010 аз 
402 

АДАЛЬБЕРТ ШАМИССО 
ВИНСПЕРГАГ УСТЫТÆ 
Æрцыд æд æфсад Конрад - хъайтар къарол, кæрзмаст, 
Хъæбатыр сахар Винсперг йæ тыхы раз нæ саст. 
Куынæг цыдысты Вельфтæ, сæрæн адæм уæддæр 
Фæстаг гæнах сæ риутæй æрæхгæдтой хъæбæр. 
Уæд сыл фыдыстонг сыстад, ыскъуыдысты сыдæй, 
Куырдтой хатыр фыдгулæй, зæгъы сын уый мæстæй: 
«Мæ сахъ хæстонтæй къордтæ æрцыд уæ къухæй мард, 
Цæгъддзæн уæ ныр сæ тугмæ æгъатырæй мæ кард!» 
Уæд æм æрхатынц сылтæ: «Уæздан къарол, ныббар! 
Мах туг нæ калдтам, ратт нын хъæмæ цæуынæн бар». 
Æрфæлмæн и сæ тыхстæй, æрсабыр и йæ маст, 
Йæ зæрдæ йын æнкъуыстой сæ тæригъæд, сæ хъаст. 
«Уæ бар уæхи, цæугæут! Цы уæм кæсы зынаргъ, 
Хæсгæут уый дæр уемæ, уæ амæттаг - уæ уаргъ. 
Цæут, уыдзæн уæ фæндаг мæ барвæндæй æвыд», - 
Зæгъы сын афтæ Конрад, йæ бардзырд афтæ уыд. 
Ыссыгъд сæуæхсид арвыл, дæрдтыл æрбарухс ныр, 
Цæхæрцæст æфсад хатынц ыстыр диссаг, ыстыр: 
Нывæфтыд кулдуар байгом, сылгоймæгтæ цæуынц 
Гуыбыр-гуыбыр æддæмæ, уæззау уæргътæ хæссынц. 
Зынаргъ уæргъты цы хæссынц? - сæ лæгтыл у сæ мæт, 
Ныр фервæздзысты уыдон, нæ сæ цæгъддзæн мæлæт. 
«Хæцут сыл!» - систой æфсад фæдис æмæ гæрах. 
«Фæливынц, - загъта канцлер, - æгæнон сылтæ мах!» 
403 

Æмырæй бахудт Конрад: «Æндæр дзырд радтон æз, 
Сæ хъуыддагæн ыссардтой æфсон æмæ фæрæз. 
Мæ дзырдæн нæй фæсайæн, цы загътон, уый уыдзæн, 
Нæ йæ аивдзæн канцлер, салдат дæр ыл хъæцдзæн». 
Йæ ном сыгъдæгæй баззад, кæнæм ын абон цыт. 
Æнусты тарæй махмæ рæсугъд кадæг æрцыд: 
Фæрныг уыдысты немыц, бæллиццаг уыд сæ цард, - 
Къарол хæцыд йæ дзырдыл, табуйаг уыд йæ ард. 
2001 азы 27 июнь 
\ 

РОБЕРТЛУИС СТИВЕНСОН 
МЫДЦОН 
Кæддæр мыдæгæй* пикттæ** 
Æхсыстой ронг - мыддон: 
Уыди сæнæй дæр карздæр, 
Ныр ферох ис бынтон. 
Мæнцъи адæм æй раджы 
Æрхуы агты фыхтой, 
Хæларæй дзы кæрæдзи 
Сæ лæгæтты хынцтой. 
Æрцыд къарол Шотландæй, 
Фæкодта сæ сæргой, 
Сæрсæфæн былтæм йе ’фсад 
Мæгуыр пиктты сырдтой. 
Мыдæгджын кæмтты цагъта 
Йæ амæттæгты кард: 
Æгæстæ хаудтой мæрдтыл, 
Фæлдæхт æгасыл мард... 
Æрцыди ног сæрд. Калы 
Сырх дидинæг мыдæг, 
Фæлæ кæм баззад хæхты 
Мыддон фыцынæн лæг! 
Нæ кæнынц ныр сæ зæххыл 
Бындзагъд адæм фæллой, - 
Ыссардтой уыдон мардæй 
Сæ уæзгуытыл æнцой. 
* М ы д æ г - вереск, мыдджын къутæр. Дзырд арæзт æрцыд, хуырхæг 
куыд сырæзт, афтæ. 
** Пи кттæ - карликтæ, быценты хуызæн. VI æнусы сæ ныццагъта 
Шотланды къарол. 
405 

Тызмæг паддзах сæ бæстыл 
Ыскъæры ныр йæ бæх, 
Йæ къæхты бын уынæргъынц 
Цъæх кæрдæг æмæ зæхх. 
Хъызы: «Мыдæг ысцæттæ, 
Йæ пыхсæн нæй кæрон, - 
Æнхъызтæй уæд мæ кæхцы 
Цæуылнæ ис мыддон?!» 
Бындзагъд пикттæй ма баззад 
Дыууæ уды кæмдæр; 
Йæ хъузæттæ сæ ссардтой, - 
Цы ма сæ хъуыд хуыздæр! 
Сæ хистæр уыд зæронд лæг, 
Къуыпрагъ æмæ цъынддзæст; 
Йæ хъæбулыл цыдаид 
Фынддæс азы æрмæст. 
Æртардтой пиктты былмæ, 
Сæ хæдразмæ - къæмбыр. 
Фæрсынц сæ, фæлæ уыдон 
Къуырма дуртау - æмыр. 
Кæсы къарол уæлбæхæй, 
Æхсиды сæм йæ маст. 
Лæууынц йæ разы пикттæ, 
Сæрыстыр у сæ каст. 
Æвзиды паддзах ехсæй: 
«Уыдзыстут хъилтæй хост! 
Фæлтау зæгъут, мыдæгæй 
Цы хуызы кодтат нозт». 
Фыд æмæ фырт кæм дзурынц, 
Нæ сæ хауы дзырд дæр. 
Бынæй фæйлауы денджыз, 
Мыдæг кæны сæр-сæр... 
Æваст ысдзырдта зæронд: 
«Цытджын къарол, ныббар, 

Лæгæй-лæгмæ ныхасмæ 
Дæ номæй курын бар. 
Мæлын зын у мæ кары, 
Гыццыл-ма иуварс цом, 
Мыддон куыд фыхтам, уый дын 
Зæгъдзынæн уæд æргом». 
Йæ хъæлæс хъуыст гæзæмæ, 
Йæ ныхас уыд бæлвырд: 
«Цы бон мыл ис - ысдзурын 
Кæм уадзы мæн мæ фырт! 
Нæ тæрсы уый мæлæтæй, 
Зынаргъ ын нæу йæ сæр. 
Хъæбулы раз мæ цæсгом 
Куыд бахæрон æз дæр? 
Ысбæттут уый - æрцæуæд 
Ызнæт фурды ныгæд, 
Æз уæ кæндзынæн ахуыр 
Мыддон фыцыныл уæд». 
Æвзонг лæппуйы сбастой, 
Æрбатар ыл йæ цард, 
Бæрзонд уæлбылæй тыры 
Нывзылдтой фурдмæ дард. 
Йæ сонт хъæр ма фæцыди, 
Гъе стæй фæдæлдон тагъд. 
Зæронд фыдæн йæ цæссыг 
Хуыздзыд рустыл æртагъд. 
«Къарол, мæнæн, бæгуыдæр, 
Мæ саби уыд тæссаг: 
Нæ йыл дардтон мæ зæрдæ, - 
Куы йæ ракъаха знаг. 
Ныр мæ цъæх арты судзут, 
Уыдзынæн æз æдзæм, 
Нæ уаз дæсныйад мемæ 
Фæхæсдзынæн Мæрдтæм!» 
2002 азы 9 февраль 

ЭММАНУЭЛЬ ГЕЙБЕЛЬ 
ДАНТЕ 
Веронæйы уынгты æрцæйцыди лæг, 
Уый хъоды поэт уыд - æрхæндæг, тызмæг. 
Дыууæ чызджы иуварсæй лæгмæ кæсынц, 
Сæ иуæн йæ цæссыгтæ зæхмæ тæдзынц. 
«Уый Данте у, - загъта, - æфхæрд у, мæгуыр, 
Зындоны фæхатти, æрыздæхти ныр. 
Æвæццæгæн, федта бæстыфыдтæ уым, 
Уый нал зоны худын - тызмæг у, æрхуым». 
«Мæ гыццыл хо, - дзуры йæм Данте фæлмæн, - 
Зындонмæ ныххизын цæмæн хъуыди мæн? 
Цы федтон, цы фыстон - фыдракæнд, хæрам, 
Æз бавзæрстон уыдон фыды зæххыл ам». 
2010 аз 

СÆРГÆНДТÆ 
«ÆХСÆВЫÆРТЫТÆ» 
Ныстуан 4 
Ирыстон 5 
Мадæлон æвзаг 6 
«Ныгъуылынц Дзомагъы къуылдымтæ...» 7 
Иу куывды 8 
Сырдыгон изæр Цъæйы комы 9 
Фыдыбæстæ Ц 
«Ысты быркуытау адæмы зæрдæтæ...» 12 
Хосласæнтæ 13 
Дауыт Сосланы хъынцъым 15 
Хазби 17 
«Хъæздыг дæн æз...» 19 
Хъырымаг таурæгъ 20 
Дуртæ 21 
«Æргъæвд ысты нæ гæрзтæ...» 22 
Мæ мадмæ 23 
«Дзæнæты дæн æви уæлæуыл...» 24 
«Мæнæн фыдæй нæ баззад зæхх...» 25 
Рухс мысинæгтæ 26 
Мады фарн 27 
Фынг 28 
Кадылмард адæм 29 
Æнусон 30 
Ног азы къæсæрыл 31 
Изæрмилты кувын 32 
Дыууадæс дзырды 35 
«Куы сфæлмæцын...» 36 
«Кæд загъта фыццаг хатт йæ амонд лæгæн...» 37 
«Мæ фыдæлтæ нæ цардысты мæгуырæй...» 38 
Мæ Иры урс тала бæрзытæ 39 
«Зæххыл йæ кæнон алчидæр кæндзæн...» 40 
«Уынгты рацæуы чызг...» 41 
Хæхты бæрзæндтæ 42 
Æцæгæлон 43 
Паддзахы хилдасæг 44 
Ныфс 45 
Цард æмæ уарзт 46 
«Ма мæм хат, дзагдар...» 47 
409 

Регинæмæ 48 
«Изæрмилтæ. Зæрæхсиды тæмæн...» 50 
Фын 51 
*Ды ацыдтæ, æмæ дæ фæстæ...» 52 
Урс сонет 53 
Шекспиры фыдæнæн 54 
«Цæуын уæ хъæууынгты...» 55 
Дзæбидыр 56 
«Сырддонцъиу бафсæст хуртуаныл кæмдæр...» 57 
Тины куывд 58 
Шакалы зарæг домбайы кадæн 59 
Тæрхъус 60 
Сызгъæрин кæсаг 61 
Авдæны зарæг назы талайæн 62 
Сырддоны цæргæс 63 
«Æз федтон диссаг: быдыры мæ сæрты...» 64 
Хъохъо 65 
Афтæ 67 
Нывыконд 68 
«Хæссынц мæм фау...» 69 
Газель 70 
«Цæй диссаг дæ, амонд, цæй диссаг...» 71 
Цирчы бæх 72 
«Æз æхсæвæй мæ хъысмæты хаххыл...» 73 
Хины сырд 74 
Фæдзæхст 75 
«САСТДЗÆНГÆРÆГ» 
Мæ куывд 78 
Зæхх 79 
Тæхуды 80 
«Зæрин æмæ зылангон дзырд Ирон...» 81 
Аргъаумæ бæллын 82 
Фæлгæсæны /83 
Зæххы дзыназын ...84 
Мæгуыры куывд Джиуæргуыбайы 85 
Фæдзæхст 86 
Батырадзæн 87 
Амран 88 
Базар 89 
Цоппай 91 
Стыр Атей 93 
«Паддзах нæ вæййы хорз кæнæ æвзæр...» 94 
Æфсымæртæ 95 
Хæтæнхуаг 97 
Ракæс! 98 
Ног Боны бæллицтæ 99 
410 

«Цард раджы дæр нывыл æвæрд нæ уыд...» 
Фæдис Ю1 
Æлгъыст ЮЗ 
Сæрибар 104 
Зыгъуыммæ дуне 105 
Цхинвал 106 
Фæдисы газель Ю7 
Хъынцъымы газель 108 
Нæртон æндæрг Ц0 
Фынæй домбай 112 
Сау барæг 114 
«Цъахты хæрды бафæллади гал...» 115 
«Хизы нæ дыргъдоны пыл...» 116 
«Бафæлладтæн... О Хуыцау, æркæс...» 117 
Цардивæн 118 
Авдæны зарæг ног иронæн 119 
Домбайы зæронд 121 
Аууон 122 
Саст дзæнгæрæг 123 
«Тар æхсæв æрæнцад...» 124 
Зондамынд 125 
Цуан 126 
«Æртæ лымæны ис мæнæн...» 127 
ДУР 128 
«Цард мæнæй æнæвгъау хъазы...» 129 
«Æрбацыд саувадыг ныллæг...» 130 
«Мæнмæ зынтæ нæ зынынц зын...» 131 
«Нæ кæнын æз Хуыцауæн дæр козбау...» 132 
«Мæнæн хъыг уыдзæн æви цин...» 133 
Фадат 134 
«Æнусы кæрон нал вæййы поэттæ...» 135 
«Мит хæмпусæй уары...» 136 
«Ис алкæмæн дæр амондæй йæ хай...» 137 
Дауджыты хъаст 138 
Уызын 140 
Фæззыгон дидинæг 142 
Номарæн 143 
Дæ ном 144 
«Сих нæ дæн - нæ хъæуы гамхуд мæн...» 145 
Рухс тæригъæд 146 
«Хъысмæт хæрзуды лымæн нæу...» 147 
Æрвыстæг 148 
Сау пантерæ 149 
«Дзурын æз: цæй бирæ уарзын дæу!..» 150 
Фæззыгон бæлас 1*1 
«Уахъæз изæрмилты хъазы...» 152 

РÆСТÆВЗАРÆН 
Фæдзæхст 154 
Шегрен 155 
Секъа 156 
Елбыздыхъо 157 
Илас Æрнигон 158 
Цоцко 159 
Гино 160 
Æмбæстаг 161 
Иры хъаст 162 
Изæрмилты Дзомагъы уæзæгыл 163 
Мады фæдзæхст 164 
Тотрадзы мад 165 
Илаты Дзыбыртт 166 
Ныры «уæздæттæн» 167 
«Хæрзаг зæгъыс - ныууагътон æз мæ зарæг...» 168 
«Æгъгъæд! Мæ ныхас нал быхсы æфхæрд...» 169 
«Цæуын сындæг сæрыстырæй зæххыл...» 170 
Бердзенаг лæппуйы сагъæс 171 
Еретик 172 
Цыртдзæвæн 173 
Цæф бæлас 174 
Овидийы хъаст 175 
«Æз мæ рухс бонты тæмæны...» 176 
«Мæ сабитæн сæ фидæныл тыхсын...» 178 
«Фæци та уалдзæг - афтæмæй нæ бæсты...» 179 
Дзæгъæл фыс 180 
«Хæхты зымæг куы ахæссы саузым...» 181 
«Мæ зæрдæйы сатæг цъæх къохы...» 182 
Урс уæрыкк 183 
Сагъæсаг зарæг 184 
Поэты къухфыст 186 
Равг .188 
Эпиграммæ 189 
Хъазуатонтæ 190 
«Уыдтæн бæгуы сугдзау кæддæр...» 191 
«0 сау лæг, афтæ фæнды дæу...» 192 
«Цард æрвон нывтыл у карст...» 193 
«0 рухс дуне, мæ нæргæ кад мын базон...» 194 
«Нæ зæххыл нал ис фарн æмæ æфсарм...» 195 
Разагъды лæгæн 196 
Æввонгхор 197 
Брижит Бардо 198 
Сахардзау 199 
Сæрæн хъыбылтæ 200 
«Рæдыдæй уæлдай ницы уыд мæ царды...» 202 
Бæлон 203 
«Мæ хуылфы фæрв къодæхтæ судзы...» 204 
412 

Зынгхæссæг 205 
Фыдгулæн 206 
Ныхас зæрдæимæ 207 
«Æнæнтыст фæуай, цы бал дæ...» 208 
«Уыдтæн æз дæр егъау бæлас - тæгæр...» 209 
«Дæхи, æрвон хурзæрин, ма стау...» 210 
Хæйрæджыты æхсæв 211 
Зæронд зарæг 212 
«Цард йæ мæты аргъ нæу...» 213 
«Дон куыройы цалх зилы...» 214 
«Кæуыл ныууагътай карз дунейы мæн?..» 215 
«Хæрзиуæг нал арæм нæ царды...» 216 
«Дæуæй нæ цæуын æз рæвдыдæй...» 217 
«Æмбæлы арвыл дæр мæ хъæрзын...» 218 
Ирландиаг зарæг 219 
Испайнаг эпиграммæ 220 
«Тæхыс, мæ зæрватыкк, ды дæр...» 221 
«Цæуын æрвылизæр уæ рæзты...» 222 
«Мæ хъысмæтæй рæсугъддæр...» 223 
Усгуры хъынцъым 224 
«Фæзындтæ ды зæрин хурау мæ царды...» 226 
«Æрбацъæх бон. Æрхуым æврæгътыл мæй...» 227 
«Æрæфы был мæнæргъытæ тыдтон...» ...228 
«Фæззæг у хæхты ныр, фæззæг...» 229 
«Ныгуылы хур. Зыны мæ разы рындз...» 230 
«Дыууæ цæсты - дыууæ цады, æрвыг...» 231 
«Дуне хæлы, йæ хуыцау ыл рахатт...» 232 
«Тыгъдызæй сау айнæг дæр халы...» 233 
«Арф лæнчы знæт бонты бадыс дзæбæх...» 234 
«Ыстыр хорз ныл æрцыд...» 235 
«Зæххыл цытæ цæуы, цытæ!..» 236 
«Кæцæй фæзынынц мигътæ?..» 237 
«Лæзæры азгай уарынтæй æрнæг...» 238 
Уазал уалдзæг 239 
Ганис 240 
«Фыдызæхх йæ хæрзтыл таучел у, рæдау...» 241 
«Къуырфбадт кæнынц мæ Иры дзыхъхъы мигътæ...» 242 
«Æз фæцæуын æрхуымæй...» 243 
Дзуапп 244 
Бæх æмæ куыдз 245 
Арс 246 
Уæд æмæ ныр 247 
Фыдсылы æлгъыст 248 
Мæ куывд 249 
Сусæг хъæлæс 250 
Сау адæм 252 
«Арвыл сау мылазон бады...» 253 
Рифмæтæ 254 
413 

«Зын у цæрын...» 257 
Гино 258 
Къæбыс æмæ Гæмми-рувас 259 
Дыууæ бæласы 261 
«Мæ цард хъæмпы халы аргъ нæу...» 262 
Хазартæ 263 
«Лæгæн дзæвгар вæййы фыдгултæ...» 264 
Аргъау 265 
«Иунæг ыстæм æз æмæ Хуыцау...» 266 
Дзуапп 267 
Быдзæуты дуг 268 
«Зондджын мын амоны зонд...» 269 
«Зæгъы уæздан ирон мæнæн...» 270 
«Мæ Ир, цы маст зоныс мæнæй...» 272 
Ныстуан 273 
«Нæ гуыппыр фæсивæд, ныббарут мæнæн...» 274 
Развод 275 
«Раст загъта нæхи Васо...» 276 
«Курын уæ, цъæх бирæгътæ, хатыр...» 277 
«Цæуын та стыр уынгты æрхуымæй...» 278 
«Нæй фыдыуæзæг мæнæн...» 279 
Фыдæнхъæл 280 
«Нывыл нæ рацыди мæ цард...» 281 
Фæдисоны хъæлдзæг зарæг 282 
Хæрзгæнæг 283 
Адæймаг 284 
Орлеанаг чызг ...285 
Урссæр цæргæс 287 
ПОЭМÆТÆ 
Мад 290 
Намыс 294 
Æлгъыст 300 
Хетæг 307 
Фын 312 
Иры стыр хъарæг 325 
БАЛЛАДÆТÆ 
Тимуры куывд 332 
Халæг æмæ аразæг 334 
Рæстæвзарæг 337 
Нуазæн 339 
/ыидш аоар 342 
Хæтæг барæг 345 
Хæрамы фæстаг 347 
Сосланы мæлæт 349 
Томайты Созырыхъойы ускуырд 352 
Барæг Исар 355 
414 

Дзæгъæлзад 360 
Уастырджийы цæф 363 
Сæфт чызг 366 
Фын 369 
Чермен-чырæдзау 370 
Æрдхорд æмæ æфсымæр 373 
Кард [[] 376 
ТÆЛМАЦТÆ 
Роберт Бернс 
Джон хъæбæрхоры нæмыг 380 
Мæгуыр æмæ уæзданæй 382 
Джордж Байрон 
Августæйæн 384 
Г. Р. Державин 
Паддзæхтæн æмæ тæрхоны лæгтæн 366 
Гете 
Уапказ! УашЧаШт уашЧаз! 387 
Æмбисонд 389 
Фридрих Шиллер 
Ног æнусы къæсæрыл 389 
Руссо 391 
П.Б.Шелли 
Озимандиа 392 
Виктор Гюго 
«Кæсы мæм хатгай цард æлгъаг...» 394 
Генрих Гейне 
Гренадертæ 395 
Н. М. Языков 
Наутæрæг 397 
М. Ю. Лермонтов 
Пеху ымпар 398 
«Кæйдæр æнтæф дæлвæзты дардæй...» 400 
«Æз фæцæуын иунæгæй уæлвæзты...» 402 
Адальберт Шамиссо 
Винспергаг устытæ 403 
Р. Л. Стивенсон 
Мыддон 405 
Эммануэль Гейбель 
Данте 408 

Литературно-художественное издание 
ДЖИКАЕВ ШАМИЛЬ ФЕДОРОВИЧ 
Честь 
Стихотворения, поэмы, баллады, переводы 
на осетинском языке 
Редактор и корректор И.Х. Джанаева 
Художник В.С Григорян 
Технический редактор Л.В. Ядыкина 
Компьютерная верстка 3. С. Мисиковой 
Сдано в набор 08.06.10. Подписано к печати 05.07.10. Формат бумаги 84хЮ8Уз2. 
Бум. офс. №1. Гарн. шрифта «Му$1». Печать офсетная. Усл.-п. л. 21,84. Учетно-изд.л. 12,76. 
Тираж 500 экз. Заказ № 195 . С 34. 
Комитет Республики Северная Осетия-Алания по печати и делам издательств. 
ГУП РСО-Алания «Издательство «Ир». 362040, г. Владикавказ, проспект Мира, 25. 
Отпсчатано с готовых диапозитивов в ООО «ДонПсчать», г. Ростов-на-Дону, 
ул. Красноармсйская, 170, тсл./факс: (863J63-83-90, 240-79-21 

