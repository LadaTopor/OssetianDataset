«Ирон фæндыр» 
нæ адæмы удварны хæзнаты хæзна... 
Цæры æмæ цæрдзæн 
йæ алы рæнхъ, йæ алы дзырд дæр, 
цалынмæ ирон лæджы зæрдæйы 
ирон туг тæлфа, уæдмæ. 
Хæсдзæн ирон дзырды фарн 
зæрдæйæ зæрдæмæ, 
фæлтæрæй фæлтæрмæ, 
æнусæй æнусмæ. 
Бирæ хæттыты рацыд мыхуырæй: 
алы рауагъд дæр йемæ хаста æгæрон цин. 
Ацы рауагъды чиныгкæсæг фендзæн 
Къостайы 
æнæмæлæт уацмысты рæнхъытæ 
йæхи къухæй фыстæй. 
«Къухфыст» ис ЦИГСИИ-йы наукон архивы 
(ф. Коста Хетагуров, оп. 1, п. 1, д. 5). 
Институты разамынды барлæвæрдæй йæ 
чиныгуадзæн «Ир» хæссы адæмы размæ. 
Уацмыстæ лæвæрд цæуынц, 
«Къухфыст»-ы куыд сты, афтæмæй. 
Чиныг уагъд цæуы 
поэты райгуырды 150 азы бонмæ. 

Ирон фæндыр 
Зæрдæйы сагъæстæ, 
зарджытæ, кадджытæ 
æмæ 
æмбисæндтæ 

НЫСТУАН 
Ныббар мын, кæд-иу дæм мæ зарæг 
Кæуæгау фæзына, мыййаг, — 
Кæй зæрдæ нæ агуры хъарæг, 
Уый зарæд йæхи фæндиаг!.. 
Æз дзыллæйæ къаддæр куы дарин, 
Куы бафидин искуы мæ хæс, 
Уæд афтæ æнкъардæй нæ зарин, 
Нæ хъуысид мæ кæуынхъæлæс. 

САГЪÆС 
Мæ удыл хæцæг 
Æнæ æнцой уа, 
Мæ мады зæнæг 
Мæ мардыл кæуа! 
Куыд зæхмæдзыд дæн, 
Куыд фыдуаг хæссын,— 
Мæ фыдæн фыртæн 
Цæуылнæ бæззын? 
Хъæубæстæй — хъоди, 
Æмгартимæ — сырд, 
Ныхасы — гоби, — 
Нæ мæ хауы дзырд. 
Мæ зонд, мæ фæндыл 
Нæ лæууы кæстæр, 
Кæстæр мæ фæдыл 
Нæ цæуы хæстмæ. 
Бæсты сæрвæлтау 
Нæ кæлы мæ туг, 
Хæссын, къæлæтау, 
Цагъайраджы дуг!.. 

НЫФС ’*’ ** 
Тызмæгæй мæм ма кæс, 
Мæ фыды зæронд, 
Дæ зæрдæмæ ма хæсс 
Мæ зæрдæйы конд! 
Йæ фыды фæндиаг 
Кæм вæййы фырт дæр? — 
Лæппуйæ рæдиаг 
Нæ вæййы æвзæр! 
Дæ номыл, дæ кадыл 
Нæ барын мæхи, — 
Ныууадз мæ мæ адыл, — 
Фæндон хорз кæм и?! 
Æз топпæй нæ хъазын, 
Æз барæг нæ дæн; 
Æхсаргард ысласын 
Мæ бон нæу мæнæн. 

Фæхудæнт мыл хъалтæ — 
Ды се ’мбал нæ дæ! 
Мæ гутон, мæ галтæ — 
Мæнæн дæр цæттæ! 
Мæ гутон, мæ галтæ — 
Мæ фæндыр, мæ зонд; 
Мæ кадæг, мæ зарæг — 
Мæ цард хоры конд. 
Нæ дзыллæйы зæрдæ — 
Мæ хуымгæнды хай; 
Нæ бæсты сагъæстæ — 
Мæ фæззыгон най... 
Дзаг хорæй — мæ хордон, 
Бæркадджын — мæ зæхх. 
Хæдтулгæ — мæ уæрдон, 
Мæ фæндаг — уæрæх... 
Мæгуырæй мын ма тæрс, 
Мæ фыды зæронд, — 
Дæ зæрдæмæ ма хæсс 
Мæ зæрдæйы конд!.. 

ÆЙ, ДЖИДИ! 
Бирæ фæлмæн тынтæ зæрдæ нывæнды, — 
Бар-ма йын ратт!.. 
Бирæ цыдæртæ мæгуыры фæфæнды 
Иуæй-иу хатт. 
«Æй, джиди, — афтæ фæзæгъы йæхицæн, — 
Искуы æз дæр 
Адæмы фарнæй куы скæнин мæхицæн 
Кад æмæ сæр! 
Тарфдæр мæ зæрдæ йæхимæ куы хæссид 
Искæй зынад, 
Дунейы хæрзтæй хуыздæр мæм куы кæсид 
Уарзондзинад!..» 

АЗАР! Щ 
Æз дæ зарынмæ куы хъусын, 
Уæд хъæлдзæгдæрæй фæкусын, 
О, мæ хуры хай, — 
Азар-ма, чызгай!.. 
Мах бар нал ысты нæ сæртæ... 
Азар, цалынмæ дæ зæрдæ 
Не ссау фырмæстæй, 
Адæмы мæтæй!.. 
Адæмæн зæхх у сæ дарæг... 
Азар!.. Ракæ мыл-иу хъарæг, 
— О, мæ бон, иу зæгъ, — 
Байстой нын нæ зæхх!.. 
Нал дæ бахъæудзæн ныр рувын... 
Азар!.. Сахуыр мæ кæ кувын!.. 
Ма фæлидз тæргай, 
О, мæ хуры хай!.. 

ФЕСÆФ! 
Фесæф, фесæф, цард, 
Сау лæппуимæ, 
Тагъд дæлзæхх фæу 
Ме ’намондимæ! — 
Калмау мын мæ риу 
Судзгæ баууылдта 
Маст — зæрдæхалæн, — 
Йæ тых басæтта! 
Афæлывта мæ 
Сауæрфыг рæсугъд... 
О, мæ худинаг, 
О, мæгуыр мæ уд!.. 
Дзырд Хуыцауы раз 
Радта иннæмæн, — 
Къухæй нал ласы 
Ныр йæ къухдарæн... 

Гъей, чызгай, цæмæн 
Афæлывтай мæн?! 
Цæй, дæ Хуыцау дын 
Уæд тæрхонгæнæг!.. 
Даргъ хæххон зымæг, 
Уалдзыгон бонау, 
Ныр æрымысын 
Æз, фынфенæгау... 
Кæд кæрæдзийы 
Фаг нæ рæвдыдтам? 
Кæд кæрæдзийæн 
Фаг нæ фæдзырдтам 
Уарзон ныхæстæ, 
Цард æнхъæлæджы?! 
Гъей, цы хъал уыдтæн 
Уыцы рæстæджы!.. 
Ныр дæу чи хæссы, 
Уый йæ лæджыхъæд 
Мемæ бавзарæд, 
Кæд хуыздæр у, уæд! 

Гъе, йæ топпæй хъазт, 
Гъе, йæ бæхыл бадт, 
Гъе, йæ кæсгон кафт, 
Гъе, йæ цæгъдгæ зард!.. 
Дæу сырх дарийæ 
Хорз ысфæлыста! 
Дæу сызгъæрин рон 
Нарæг балвæста... 
Риуы ’гънæджытæ 
Хъазынц стъалытау... 
Уæд дæ хæрдгæхуыд, 
Уæд дæ алы ’гъдау!.. 
Фесæф, фесæф, цард, 
Сау лæппуимæ, 
Тагъд дæлзæхх фæу 
Ме ’намондимæ! 
Калмау мын мæ риу 
Судзгæ баууылдта 
Маст — зæрдæхалæн, — 
Йæ тых басæтта! 

зонын 
Зонын, æфсæрмæй кæудзыстут, 
Бавæрдзыстут мын мæ мард, 
«Рухсаг у, рухсаг, — зæгъдзыстут, — 
Ницæмæнуал уыд дæ цард!» 
Зонын, æргæвддзыстут исты, — 
Мардыл ма чи дары ком? — 
Алчи æфсæстæй мæ хисты 
Ссардзæн арахъхъæй мæ ном. 
Иу бон æгъгъæд у мысынæн, 
Иу бон кæндзыстут мæ дзырд, 
Уый фæстæ ферох уыдзынæн, — 
Ничиуал зондзæн мæ цырт. 

ТÆХУДЫ... 
Тæхудиаг, буц хъæбулæй 
Йæ уалдзæджы царды хурæй 
Чи бафсæст йæ мады хъæбысы! 
Тæхуды, æрæгвæззæджы, 
Хъæлдзæгæй æнкъард рæстæджы 
Йæ рагуалдзæг хорзæн чи мысы! 
Тæхуды, йæ фыды зæххыл, 
Йæ уарзон æмгарты рæгъыл 
Кæмæн хъуысы дардмæ йæ зарæг! 
Тæхуды, йæ гутонимæ, 
Хæрзифтонг бæхуæрдонимæ 
Йæ бинонтæн чи у сæ дарæг! 
Тæхуды, йæ дзыллæйы раз 
Чи ракæны барджын ныхас, 
Кæй фæрсынц, кæй равзарынц зондæй! 
Тæхуды, йæ уарзондзинад, 
Йæ хорз ном, йæ фыдæлты кад 
Чи уадзы уæлæуыл зæрондæй!.. 

ХÆРЗБОН!.. 
Ифтонг — хызынæй, лæдзæгæй, æрчъитæй, 
Скодтон уæрдæхæй дзыхъхъыннæуæг рон, 
Ис ма цыдæртæ мæ кæрцы фæдджитæй... 
Дард у мæ фæндаг... Зæгъын дын: хæрзбон!.. 
Рагæй мын «ацу» дæ цæстæнгас дзуры, 
Рагæй дæ кодтон мæ уындæй тæрсын; 
Зонын, дæ зæрдæ куыд ризы мæ цуры, 
Хъусын ныр дæр ма йæ сусæг хъæрзын... 

Гъе, ныр хæрзбон, мæ хур!.. Нал мæ уындзынæ. 
Дардмæ дæ хæддзуйы мацæуыл дом! 
Райсом мæ цæстæнгас ферох кæндзынæ, 
Ферох кæндзынæ иннæбон мæ ном... 
Чи зоны, искуы æрæфта дæ зæрдыл 
Иунæджы сагъæс, мæгуыры бæллын, 
Чи зоны, искуы куы уайа дæ цæстыл 
Уазал æхсæвы фæндагыл мæлын, — 
Ма-иу фæтæрс, чызгай! Ахæм фыдфынтæ 
Дардæй дын амонд хæсдзысты уæддæр, — 
Исчи та исы йæхимæ дæ рынтæ, 
Исчи дын хъары нывондæн йæ сæр... 
Хонын æмбалæн нæ фыдбылыз мемæ, — 
Тагъддæр мæ балцæн йæ фæстаг кæрон 
Уый «фæндарастæй» кæд ссарин æз йемæ... 
Ма фæфæсмон кæ!.. Хæрзбон у, хæрзбон!.. 

МÆГУЫРЫ ЗАРÆГ 
Адæмæн сæ рæсугъд уæттæ 
Хъармæй, райдзастæй лæууынц, 
Махæн та нæ сывæллæттæ 
Уазал лæгæты кæуынц... 
Адæмæн сæ чындзхонты хъазт 
Хæхтæ, къæдзæхтæ хæссы, 
Махæн та нæ гæдыйы уаст 
Мардыл кæуæгау хъуысы... 
Адæмæн сæ цæхджын фыдтæ 
Царæй фæныкмæ тæдзынц, 
Махмæ та хæлынбыттыртæ 
Цары ахстæттæ кæнынц... 
Адæмæн сæ фæззæджы куыст 
Не ссы афæдзмæ куырой, 
Махæн та нæ афæдзы мызд — 
Тасæй иу хоры кæфой!.. 

МÆГУЫРЫ ЗÆРДÆ 
Зымæг нæ хæхты цух нæ уадзы, — 
Лæджы æмбæрц æруары мит; 
Æфцæгæй коммæ уад дзыназы; 
Их доныл саразы йæ хид. 
Æхсæвæн нæм кæрон нæ вæййы... 
Тæхудиаг кæм нæ у сæрд! — 
Сæнар кæмæ нæй, уый ныссæйы, — 
Цырагъ нæм чи судзы фæсхæрд?! 
Нæй кад мæгуыр лæгæн йæ куыстæн, 
Йæ сихор, йе ’хсæвæр — йæ мæт; 
Йæ уат — ыскъæт, зыгуым — йæ лыстæн, 
Хъæбæр — йæ цъæх хуыссæн нымæт... 
Кæд рухс нæ баййафы йæ цардæй, 
Йæ бон кæд арвиты зынтæй, 
Уæддæр нæ ныххуыссы æнкъардæй — 
Йæ зæрдæ хъал вæййы фынтæй. 

А-ЛОЛ-ЛАЙ!.. 
Къух дæ аузын фæразы... 
Мæй дæ авдæнимæ хъазы. 
Стыр лæг мын ысуай!.. 
А-лол-лай!.. 
Ракæндзынæн дын мæ зарæг... 
Искуы кæд ысуис мæ дарæг, 
Урс уæрыкк дын уон!.. 
О, мæ бон!.. 
Зындонæй фыддæр нæ цæрæн... 
Нал у ныр дæ фыд йæ сæрæн 
Сау хæххон куыстæй... 
Ахуысс, цæй!.. 

Искуы мын куы схъомыл уаис, 
Уæд ды дæр дзы цух нæ уаис, 
Бирæ мын цæрай!.. 
А-лол-лай!.. 
Скæнис хъугдзармæй æрчъитæ, 
Къахис митбынæй мæхъитæ 
Стонг æмæ сыдæй... 
Ахуысс, цæй!.. 
Сугтæ мын хæссис æргъомæй... 
Бадзурин дæм уæд æргомæй: 
Мады зæрдæ зон, 
О, мæ бон!.. 
Бадзурин дæм: уарз нæ бæстæ, 
Ма сæ суæлдай кæ нæ фæстæ, 
Ма сæ бафæллай!.. 
А-лол-лай!.. 

МАРДЫ УÆЛХЪУС 
Фæндараст!.. Фервæзтæ нæ мæтæй — 
Хуыцауы мацæмæйуал дом! — 
Мæрдты дын хай уыдзæн дзæнæтæй, 
Уæлæуыл баззайдзæн дæ ном. 
Лæппуйæ базæрондмæ цардтæ 
Мæстджынæй адæмы мæстæй; 
Æхсæв цырагъдарæй фæхаттæ 
Хæларæй, уарзонæй, рæстæй... 
Дæ мадау бауарзтай нæ бæстæ, 
Фæцыдтæ мæгуыртæн фыййау... 
Цæмæй дын фиддзыстæм дæ хæрзтæ, 
Цæмæй дын ратдзыстæм æгъдау?! 
Фыдæй фыртмæ нæ уд, нæ зæрдæ 
Дæ рухсæн хъардзыстæм, бæргæ, 
Фæлæ та сагъæссаг нæ сæртæ, 
Дæ фæстæ чи баззад кæугæ!.. 
1891 азы 
мартъийы 3 бон, 
Дзæуджыхъæу 

РАКÆС!.. 
Дзæгъæл мæ ныууагъта мæ фыд, 
Нæ зонын мæ мады рæвдыд, 
Нæ бæстæй фæхицæн дæн сонтæй. 
Кæмдæрты æнæсæронæй, 
Æдыхæй, æцæгæлонæй 
Мæ уалдзæг æрвыстон фыдбонтæй... 
Фæхæссон-ма, загътон, уæддæр 
Фæстæмæ мæ иунæджы сæр 
Мæ Ирмæ, мæ райгуырæн бæстæм... 
Мæ цæстысыг донау мызти, 
Мæ зæрдæ фыр цинæй рызти, — 
Куы скастæн нæ цъитиджын хæхтæм. 

Æрцыдтæн... Мæхицæй фыддæр 
Мæгуырæй куы ссардтон дæу дæр, 
Мæ уарзон, мæ иубæстон адæм!.. 
Нæ хæхтæй, нæ тыгъд быдыртæй 
Æмхуызон нæ иуæн дæр нæй, — 
Кæм кусæм, кæм цæуæм, кæм бадæм... 
Лæджы хуызæн лæг нæм — ыстæм, 
Бæрæг дæр нæ нал ис, цы стæм, 
Цы уыдзæн нæ фидæн, нæ фæстаг? — 
Кæдæмдæр ма хилæм куырмæй... 
Гъе, Уастырджи, ракæс, цæмæй 
Нæ фæуæм бынтондæр фыдвæндаг!.. 

ÆНÆ ХАЙ 
Мæ Иры фæсивæд! Дæ цинæй, дæ хъыгæй 
Фæластон мæ сау зæрдæ дард... 
Цы ма мын кæндзынæ? — дæ цæстыты сыгæй 
Æ^нæ хай фæуыдзæн мæ мард!.. 
Æцæгæлон адæм, æцæгæлон бæстæ 
Æхсныфæй нуазынц мæ туг... 
Мæлæтæй нæ тæрсын, фæлæ мын мæ фæстæ 
Мæ уæлмæрдмæ чи хæсдзæн суг? 
Кæй чызг мыл ыскæндзæн зæрдæхалæн хъарæг, 
Кæй кæуынæй риздзæн къæдзæх, 
Кæй фæндыр ысцæгъддзæн мæ иунæджы зарæг, 
Чи уадздзæн мæ дугъы йæ бæх? 
Мæ Иры фæсивæд! Дæ цинæй, дæ хъыгæй 
Фæластон мæ сау зæрдæ дард... 
Цы ма мын кæндзынæ? — дæ цæстыты сыгæй 
Æнæ хай фæкодтон мæ мард!.. 

ÆНÆ ФЫЙЙАУ 
Хорз фыййау пыхсы дæр ары йæ фосы фæд, 
Рындзыл нæ кæны фынæй... 
Фесæфай, фесæфай, уастæн, нæ фæсивæд, — 
Иу бахъахъхъæнæг дæ нæй! 
Тар хъæдмæ бацыдтæ, пыхсы ныдздзæгъæл дæ, — 
Стонг фосæй сонтдæр, зыддæр, — 
Иугæйттæй агурыс фароны хæтæлтæ, 
Стонг фосау сæфыс ды дæр!.. 
Гъæй, джиди! Искуы дæ фыййау куы разарид 
Иу сау къæдзæхы сæрæй! 
Хорз фосы дзугау дæ иумæ куы равзарид 
Исчи йæ фарны хъæрæй!.. 

САЛДАТ 
Удæнцой ма фена, махæн нæ цардывæнд 
Чи халы барынвæндæй!.. 
О, мæ ныййарæг, æвзаргæ тын ма нывæнд, — 
Цухъхъатæ дарæн мын нæй!.. 
Морæ фæсбынæй дæ буц хъæбулы зæрдæ 
Нал ысрухс кодтай, мæ мад! — 
Исчи дæ фыртæн куы асæтта йе ’фсæртæ, 
Додой, куы райса йæ над! 
«Стонгæй мæлын, гыцци!» — никæмæ бадзурдзæн, 
Буц хæринагæн ын — кас... 
Талынг къазармайы къуымы-иу батулдзæн, 
Сау хъæмп — йæ гобан, йæ баз... 

Иртæст йæ дзыллæйæ, уайтагъддæр базондзæн 
Фидиссаг цардæн йæ ад; 
Усгур лæппуйау дæ ницæуыл бадомдзæн, — 
Хорз уа, æвзæр уа — салдат! 
Исчи куы ныммара искуы дæ дарæджы, — 
Чи ма йын райсдзæн йæ туг? 
Ракæн-иу, ракæ, йæ сагъæс дæ хъарæджы, 
Аргæвд-иу хистæн нæ хъуг!.. 
О, мæ ныййарæг, уæд дын æз æрбамæлон, 
Ма ку!.. Фæуром дæхи!.. 
Фенæм уал... Фесæфæд сау лæппу цардбæллон, — 
Чи мæ цы айса — йæхи!.. 

ДОДОЙ 
Додой фæкæнат, мæ райгуырæн хæхтæ, 
Сау фæныкæй уæ куы фенин фæлтау! 
Зæй уæ фæласа, нæ тæрхоны лæгтæ, — 
Иу-ма уæ фезмæлæд искуы лæгау!.. 
Искæй зæрдæ уæ дзыназгæ нырризæд, 
Искæмæ бахъарæд адæмы хъыг, 
Дзыллæйы мæстæй уæ исчи фæриссæд, 
Иумæ уæ разынæд иу цæстысыг!.. 
Фидар рæхыстæй нын не уæнгтæ сбастой, 
Рухс кувæндæттæй хынджылæг кæнынц, 
Мард нын нæ уадзынц, нæ хæхтæ нын байстой, 
Стырæй, чысылæй нæ уистæй нæмынц... 
Иугай ныйистæм, ныууагътам нæ бæстæ, 
Фос дæр ма афтæ ныппырх кæны сырд... 
Фезмæл-ма, фезмæл, нæ фыййау, нæ фæстæ, 
Иумæ нæ рамбырд кæн, арфæйы дзырд!.. 
Ох-хай, гъе! Не знаг нæ былмæ фæтæры, — 
Кадмæ бæлгæйæ æгадæй мæлæм... 
Адæмы фарнæй къæдзæх дæр ныннæры, — 
Гъе, мардзæ, исчи! — бынтон сæфт кæнæм!.. 

КАТАИ 
Мæ хæлар, мæ уарзон, æнæзонгæ уарзон! 
Цы номæй дæм бадзурон, уый-ма мын зæгъ? 
Мæ зæрдыл дæ дарын цы ныфсæй фæразон, 
Мæ райгуырæн бæстæ, мæ фыдæлты зæхх? 
Мæ райгуырæн бæстæ! Дæ айнæг къæдзæхæй, 
Дæ фидар, фæлтæрд риуæй хъусын хъæрзын... 
Мæ хæлар, мæ уарзон! Дæлзæхæй, уæлзæхæй, 
Кæмдæриддæр дæ, — тагъд, мæ хъæрмæ фæзын... 
Хъæр мæрдтæм дæр хъуысы,— куы бамбæхсай барæг 
Уæд усы кæрдæны мыггагмæ фæхæт!.. 
Мæ мæгуыр Ирыстон! Æрцæуæг æлдарæй, 
Тыхгæнæг хæддзуйæ дæ ма уæд, ма, мæт? 
Тыхгæнæг хæддзумæ кæд искуы фæндонæй, 
Æууæнкагæй радтай, рæстæнхъæл, дæ бар?.. 
Мæ хæлар, мæ уарзон! Ныммæл мын фæсмонæй, 
Ды искуы хæддзуйæ куы скæнай æлдар!.. 

СИДЗÆРГÆС 
Халон баргъæвст сындзыл... 
Уад тымыгъ хæссы... 
Сау айнæджы рындзыл 
Нары хъæу хуыссы... 
Даргъ æхсæв фыдбонæй 
Цард удæн — хуыздæр... 
Рухс цæуы кæронæй, — 
Бадынц ма кæмдæр... 
Иу зæронд ыскъæты, — 
Тас хъæуы уæлдай, 
Аззади фæсвæды 
Ацы бæстыхай, — 

Ма дис кæн йæ бадтыл! — 
Цуайнаджы уæлхъус 
Архайы йæ артыл 
Иу саударæг ус. 
Артдзæсты кæрæтты, 
Фæныкмæ æнгом 
Бадынц сывæллæттæ, — 
Чи бæгънæг, чи грм... 
Уазал æмæ стонгæй 
Бирæгъ дæр тæрсы, — 
Удхæссæг æввонгæй 
Ахæмты хæссы... 
— Ма кæут, мæ хуртæ, — :у 
Дзуры сæм сæ мад, — 
Афыцой хъæдуртæ... 
Абадут æнцад!.. 
Митæйдзаг æхсæлы 
Мары фæздæгæй... 
Цæстысыг ызгъæлы 
Агмæ сусæгæй... 

Хъуырмæ схæццæ хъарæг: 
«Дудгæ фæбада 
Зæйы бын нæ дарæг, 
Мах чи фæсайдта!.. 
Фондзæй уæ ныууагъта 
Иу ныййарæгæн, — 
Мады зæрдæ скъахта, — 
Царæфтыд фæдæн!.. 
Зондæй мыл фæтых дæ, 
О, мæ лæджы хай, — 
Сидзæртæй фæлыгъдтæ 
Ингæнмæ тæргай!.. 
Буц хъæбул дæм дзуры, — 
Сфæлмæцыд йæ мад, — 
Махæн дæр дæ цуры 
Сцæттæ кæн бынат!" 
Цæстысыг ызгъæлы 
Агмæ сусæгæй... 
Митæйдзаг æхсæлы 
Мары фæздæгæй... 

Бафæллад кæуынæй 
Бинонты кæстæр, — 
Къонайыл æрфынæй 
Адæмы хуыздæр! 
Иууылдæр дæ адыл 
Тулдзысты, фæлæуу! — 
Стонг æмæ фæлладыл 
Тых хуыссæг кæм нæу!.. 
— О, гыцци, кæд уыдзæн? 
Райс-ма, цæй, дæ аг!.. 
— Абадут!.. Фæуыдзæн 
Алкæй дæр йæ фаг... 
Аг кæлы йæ былтæй, — 
«Хъæдуртæ» фыцынц... 
Алыран тымбылтæй 
Сидзæртæ хуыссынц... 
Стонг æмæ кæуынæй 
Лæг куы сфæлмæцы, 
Тарф у уæд йæ фынæй, — 
Маст æм нал хъуысы. 

Лыстæнмæ сæ хаста 
Мад йæ хъæбулты, 
Адæрсгæ сæ нуæрста 
Алы бызгъуырты... 
Скодта сæ рæбынæй, 
Дæлфæдтæм æрбадт... 
Гъай-да-гъа! Кæуынæй 
Нал æфсæст сæ мад!.. ¦ ¦ 
Сидзæртæн хъæдуртæ 
Се ’хсæвæр хуыдта, 
Афтæмæй сын дуртæ . 
Цуайнаджы фыхта, ^ , 
Афыцын æфсоны • > 
Байрох уа сæ хæрд... 
Стонг æмгъуыд нæ зоны, — 
Иу сайд ын æгъгъæд!.. V 

ХЪУЫБАДЫ 
Сæрдæй, зымæгæй, 
Гуыбыр, тызмæгæй, 
Йæ кæрцы мидæг 
Ныхасы бады 
Зæронд Хъуыбады — 
Нæ фæндырдзæгъдæг... 
Кæйдæр дзæгъæлзад 
Лæппуйæ баззад 
Йæ сау бындурыл... 
Кæдæм-иу бафтыд, 
Уым-иу фæкафыд 
Кæрдзыны мурыл... 

Бæгънæг, бæгъæввад, 
Ыстонг, уысмæн над 
Хуыцауы рæстæй! 
Цъыфæй ныррæсыд, — 
Хæфсытæ уасыд 
Йæ къахы скъуыдтæй... 
Бын бауай, иунæг, 
Дзыллæтæй иу лæг 
Кæй нæ рæвдыдта! 
Фæсмон фæкæна, 
Мæрдты дзыназа, 
Дæу чи ныййардта!.. 
Дæу урс æхсырæй, 
Дæу худгæ-хурæй 
Чи нæ бафсæста; 
Дæу цардуалдзæджы 
Йæ хъарм хъæбысы 
Чи нæ ауызта!.. 
Фыййау куы уыди, 
Уæд-иу хуыссыди 
Тæдзгæ ыскъæты; 
Мит-иу куы уарыд, 
Уæд-иу ныззарыд 
Къæдзæх-лæгæты... 

Уæд фос куыд уарзта? — 
Фæсал сын ласта 
Йæ салд æрчъийæ!.. 
Йæ зард нæ уагъта, — 
Фæндыр ыскъахта 
Бæрз-бызычъийæ... 
Бæрзонд урс хæхтæ, 
Æнкъард къæдзæхтæ, 
Æгомыг бæлас 
Фыййауы уарзынц 
Æмæ йын зарынц 
Сæ сусæг ныхас. 
Цæргæсы бæллын, 
Уæларвы нæрын, 
Дымгæйы хъарæг, 
Цæф сæгуыты маст, 
Æхсæрдзæны хъазт — 
Фыййауы зарæг... 
Фæскъæвда хур бон, 
Уымæл ривæддон, 
Рæсугъд хизæнтæ, 
Æфсæст фосы дзуг, 
Сæрибары дуг — 
Фыййауы сæнттæ. 

Фæлæ нæ амонд 
Æнæ сæрнывонд 
Нæ хæссы бирæ! — 
Æнæ аххосæй 
Фыййауы фосæй 
Нæ хæссы бирæгъ!.. 
Æмбаргæ фыййау 
Йæ фосы рæгъау 
Нымадæй дары, 
Фæлæ Хъуыбады 
Йæ фоснымады 
Фынддæс нæ ары... 
Кæм сæ агура? 
Кæмæй сæ кура? — 
Хъæр сæ кæм уæнды! 
Лæгдзарм тæнæг у, 
Æлдар фыдлæг у, — 
Мæлын кæй фæнды?.. 
— Фæлидзон, — загъта... 
Йæ фос ныууагъта 
Хъæу-сæр уæзæгыл, 
Йæхæдæг алыгъд, 
Дыгурмæ ахызт 
Адай-æфцæгыл... 

Ирæй, Кæсæгæй, 
Фæндырдзæгъдæгæй 
Кæм нæ фæхатти? 
Цытджын Калачы 
Йæ зарды руаджы 
Сæндæтты бадти. 
Йæ хорз зарджытæн, 
Йæ хорз кадджытæн 
Кæрон кæм уыди? 
Æнæ фæхудгæ, 
Æнæ фæкæугæ 
Сæм чи лæууыди?! 
Йæ къах нæ фæллад, 
Йæ зард нæ фенад 
Йæ цæугæ царды... 
Æрмæст нæ хъæумæ 
Куырмæй фæстæмæ 
Æрцыд Хъуыбады... 
Сæрдæй, зымæгæй, 
Гуыбыр, тызмæгæй, 
Йæ къæрид кæрцы 
Ныхасы бады 
Зæронд Хъуыбады, — 
Нæ йæ зоныс, цы?.. 

ЧИДÆ? 
Мыггагæй мæ ма фæрс, — 
Уæздан лæг нæ дæн; 
Мæ уындмæ мын ма кæс, — 
Нæ бæззын чызгæн. 
Мæ хæдон — четæнæй, 
Мæ куырæт — кæттаг, 
Мæ цухъхъа — цъæх тынæй, 
Нæхи хохбæстаг. 
Нымæтхуд, æрчъитæ, 
Мæ ронбаст — уæрдæх... 
Фæрсыс ма мæ: чи дæ? 
Уæд байхъус дзæбæх!.. 

Æз райгуырдтæн хохы... 
Нæ хъæдкъул ыскъæт, — 
Ныр дæр мæ нæу рохы, — 
Æвгъæддон уыд уæд... 
Рæстмæйы хъуыддагæн 
Сыгъдæгдæр ран хъуыд, 
Фæлæ дзы мæ мадæн 
Хуыздæр ран нæ уыд. 
Æлгъыстæн мын баззад... 
Тæрсын дзы ныр дæр... 
Рынчынæн «æгæссад 
Дæ уæд» зæгъ, æндæр 
Йæ бахъуыд сахатæн 
Мæгуыры бон циу? — 
Нæ фæци мæ мадæн 
Нæ файнуст, нæ тиу. 
Нæ йæм уыд фæкæсæг... 
Йæ мой йæм кæм бадт! — 
Æмæ йæ фыдвæззæг 
Фæкодта мæ мад. 

Мæн иу ус фæхаста 
Сывæллон ахуыр, 
Йæ дзидзи нæ ласта 
Мæ дзыхæй, мæгуыр. 
Куыд фæрæзта уыйас, — 
Æппæтæй дæр фаг! 
Фæцардтæн æм иу аз, 
Фæдæн æм дыккаг. 
Фæхъомыл дæн афтæ, — 
Æдæрсгæ цыдтæн... 
Кæм заргæ, кæм кафгæ 
Æмбырдтыл зылдтæн... 
Чысыл ма йæ зонын 
Мæ фыды... Хæмæт, — 
Йæ номæй йæ хонын, — 
Кæм кодта мæ мæт! 
Дыккаг ус æрхаста... 
Æркодтой мæн дæр... 
Мæ «чындз» мæ нæ уарзта, — 
Фыдсыл уыд кæмдæр! 

Йæ рард дæр ысхуыстæй, 
Йæ рæвдыд дæр — над, 
Йæ «цу-ма» рæхуыстæй, — 
Гъе уый, дам, дын — мад! 
Мæ фыд-иу къуыригай 
Дзæбидырдзуан цыд, 
Йæ ус та æригай 
Хæдзар-хæдзар зылд. 
Цуанон лæг мæрдтæм 
Хæстæгдæр цæры, 
Йæ мард та уæлмæрдтæм 
Нæ хæццæ кæны!.. 
Фæдзурынц æй ал-хатт, — 
Мæ фыдæй хуыздæр 
Лæг цуаны нæ ахатт. 
Ныххæррæгъ кæмдæр! 
Ус хистытæ кодта, 
Фæуæй кодта зæхх, 
Цы ардта, уый хордта 
Æввонгæй, дзæбæх. 

Ныр дæр ма æрра дæн, 
Сывæллонау, сонт, — 
Уæд та?.. Цæй, йæ мадæн 
Чи амоны зонд? 
Хæрз дзæгъæл кæй зайын, 
Уый базыдтон... Ку! 
Кæуынæй кæй сайын? — 
Дæсаздзыд лæг у! 
Ус афæдзы бонмæ 
Йæхиуыл хæцыд, — 
Уæлладжыры коммæ 
Чындзы та фæцыд. 
Мæн къæйыл ныууагъта... 
Йе амæл, йе рæз! 
Æвæццæгæн, загъта: 
Куыст — цардæн фæрæз! 
Цы куыстæн бæззыдтæн 
Дзæбæхдæр мыздыл? — 
Уæлыгæс фæцыдтæн 
Гуыбыны хæрдыл. 

Мæ фысымтæ — радæй, 
Мæ хуыссæн — лыстæн, 
Уæддæр-иу «дæ-да-дæй» 
Куы ныззарыдтæн! 
Уæлыгæс-бынхорæй 
Фыййау дæр ысдæн, — 
Дæс мæрты мын хорæй 
Лæвæрдтой мыздæн. 
Фыййауæн — уæлæфтау, 
Хæлынхуд, хызын, 
Йæ къæбæр — æнæвгъау, 
Йæ куыст нæу уæд зын. 
Æлгъыстæй, уæд надæй 
Цы нæ бавзæрстон! 
Уæддæр-иу «дæ-да-дæй» 
Куы ныццæлхъ ластон! 
Æхсæрдæсæмаздзыд — 
Лæджы бындзæфхад, — 
Æгæр дæр фæхъазыд, 
Æгæр дæр фæбадт! 

Йæхицæн ныссадзы 
Ысхъæлфындз цæвæг, 
Уыгæрдæнтæ дасы, 
Йæ риуыгъд — бæрæг! 
Цы цæнгтæ мыл разад, 
Цы хосдзау уыдтæн! 
Фæлæ ма кæм баззад 
Уыгæрдæн мæнæн?! — 
Гæппæл дæр мын нал уыд... 
Цы фæци мæ зæхх? 
Хæрнæгæн, дам, бахъуыд... 
Цу, исты сын зæгъ! 
Ыссæдз азмæ азгай 
Æххуырсты цыдтæн... 
Цы нæ кодтон радгай, 
Цы нæ-иу уыдтæн?! 
Мæ архайд, мæ тыхмæ 
Лæг кодта хæлæг; 
Æккойæ мæ ныхмæ 
Кæм лæууыд хæрæг! 

Мæхи та дын стауын: 
Нæ дын зыдтон, цы, 
Тын уæрдын, тын уафын, 
Хæрдгæйæ — дæсны; 
Æрцындзæй, хæсгардæй — 
Хæрзарæхст, чызгау... 
Гъе уæддæр «дæ-да-дæй» 
Чи зарыд мæнау? 
Йæ бонæй уа зæрдæ, 
Куыд хивæнд у, куы! 
Зæгъ-ма йын: æвзæр дæ, — 
Уырны йæ бæгуы! 
Бон хурмæ нывæнды 
Рæсугъд хуры тын, 
/11гХсæв æй æрфæнды 
Мæимæ хæтын. 
Кæцæй йæм фæсиды 
Сæрибары дуг? 
Цæмæн дзы æхсиды 
Цæджджинагау туг? 

Йæ бонæй уа, уастæн, 
Дæргъæрфыг рæсугъд! — 
Кæм лæууы йæ хъазтæн 
Лæппуйы тæпп-уд! 
Куыд уыди йæ фыццаг? 
Куыд разылд мæ сæр? 
Куыд уыдзæн йæ фæстаг? 
Нæ зонын ныр дæр... 
Йæ уындæй куы райди 
Мæ зæрдæ, куы та, 
Цыма йæ фæсайди, — 
Йæ сæфт дзы уыдта... 
Куыддæр-иу ныхъхъус дæн, 
Фæлыгъдтæн-иу дард... 
Аргъ нал уыд мæ куыстæн, - 
Ысуæлдай мæ цард... 
Быцæугонд — хъæуимæ... 
Æмгартæй тæрсын... 
Гъей, зæрдæ, дæуимæ 
Кæй бон у хæцын?! 

Цæмæн-иу мæм касти 
Мæ сæфт хуры хай? 
Цæмæн-иу фæраст и 
Мæ рæзты чызгай? 
Цæмæн-иу мæм бахудт 
Хъуызгæ мидбылты? 
Цæмæн мæ хъуыд агъуд, — 
Ливорджын дæн, цы? 
Ныббар мын, кæд дардæй 
Мæ ныхас хæссын, — 
Мæстджынæй, æнкъардæй 
Мæ сæнттæ мысын... 
Нæ зымæг ингæн у, — 
Йæ зæйтæ — нæ мæт; 
Нæ фæззæг куыстæн у, 
Нæ уалдзæг — дзæнæт. 
Хур арæхдæр тавы, 
Ысулæфы зæхх, 
Сæгъ хъæмпæй нæ давы, — 
Нæ хуссæрттæ — цъæх. 

Фæмил вæййынц хæхтæ, 
Фæбур вæййы дон, 
Æртæхынц нæм мæргътæ, 
Фæтынг вæййы бон. 
Фæзыны гæлæбу... 
Зынг фесты зæрдæ... 
Гъе, мардзæ, нæ лæппу! — 
Цы фæдæ, кæм дæ?! 
Дæ хъару нын равдис! — 
Куыддæр фæнды уæд, 
Ирæдисæн бар ис: 
Йе — фыр, йе — рæуæд. 
Мæ ирæд цæттæ у... 
Æххуырсты мыздæй 
Æрæмбырд... Цы хъæуы, — 
Æппæт дæр хыгъдæй. 
Мæ фосæн сын дардтон 
Мæхи армæй цæхх, 
Сæ мадæн сын ссардтон 
Дыууæ галæй бæх. 

Æнæуый, цы зæгъай, — 
Æппæтæй рæвдыд... 
Мæ сагъæс, мæ катай — 
Чызгайæн йæ фыд. 
Мæгуыр лæгмæ — схъæлдзырд, 
Æнæбарвæссон; 
Хæдзары — хъæды сырд, 
Хъæубæсты — Сырдон. 
Дзырды бар кæй уадзы, 
Кæй фæрсы фæндæй? 
Чызг тайы, дзыназы, 
Мад судзы мæстæй... 
Æмвæнд ыстæм рагæй... 
Мад циу? Мад нæ фарс 
Хæцдзæнис дæндагæй... 
Фыд... Фыд у цъæх арс! 
Фæкодтон нывæндтæ, — 
Мæ куывд мын Хуыцау 
Нæ исы... Мæ зæрдæ 
Ысдзæгъæл, ыссау... 
Кæй барвитон курæг? 
Кæй та равдæла? 
Цæй мæгуыр дæ, иунæг, 
Дæ мад амæла! 
Кæй барвитон курæг? 
Æфсæрм лæг кæм и? 
Мæ лæгтæм лæбурæг 
Куы скæна йæхи? 

Мæхæдæг фæцæуон, 
Уæд ноджы фыддæр, — 
Куы нæ йæм фæлæууон, 
Куы сдзурон æз дæр!.. 
Кæй та сын æй курынц, 
Уый ацы сахат 
Сæхуыдтæг дæр дзурынц... 
Нæ йæ дæтты мад. 
Йæ чызг дæр кæм комы? — 
Фæкъæйных сæм и, — 
Йæ дзыккутæ тоны, 
Æргæвды йæхи... 
Æрвиты мæм ал-хатт: 
«Цы фæдæ, кæм дæ? 
Мæлынмæ мæ ма ратт, 
Фæзын, кæд лæг дæ!» 
Гъе, уый дын мæ митæ, — 
Куыдфæнды сæ дом! 
Фæрсыс ма мæ: «Чи дæ?» — 
Уæд иунæг — мæ ном! 

ФСАТИ 
Бирæйы фæфæнды 
Райсомæй хуыссын... 
Хур æркаст... нывæнды 
Хохæй хохмæ тын... 
Комæй коммæ хъазгæ 
Царды хос хæссы... 
Цард тындзы йæ размæ, — 
Фсати ма хуыссы... 

Фсатийæ зæронддæр 
Дауджытæм кæм и? — 
Хæхтæй дæр бæрзонддæр 
Чиу, уый йæ фæци. 
Мит лæджы цæст сайы, — 
Схиз æм, уæд — ныхас! 
Раст йæ астæу зайы 
Стыр нæзы бæлас; 
Дон кæлы йæ рæзты 
Урс æхсæрдзæнтæй; 
Цъититæ йæ фæрсты 
Бадынц их-зæйтæй; 
Фалæрдæм лæбырынц 
Сау дуры цæндтæ; 
Тар хъæдæй нæ зынынц 
Арф, уынгæг кæмттæ... 
Урс-урсид дзæгъгъатæй — 
Бандæттæ, тæрхæг; 
Саджы урс сыкъатæй 
Фсатийæн — сынтæг... 

Арсы хъуын — йæ лыстæн, 
Тинтычъи — йæ баз... 
Цæй, хуыссæд! — йæ куыстæн 
Сæфынæй нæу тас... 
Авд лæппуйы зилынц 
Фсатийы алварс, 
Залмы сыфтæ тилынц, — 
Бындз нæ уадзынц ’ввахс. 
Иннæ авд æддæдæр 
Аходæн фыцынц... 
Физонæг фæхъæбæр, 
Фæхсынтæ нæрсынц... 
— Оф, оф, — загъта Фсати, — 
Арв кæмдæр нæры... 
Рахъил, дурыл сбадти... 
Аходæн хæры... 
Комæй чидæр зары... 
Фсати ’хсыны агъд... 
— Чи та нæ хъыгдары? 
Акæсут-ма тагъд! 

Дарддзæст лæппу араст 
Айнæджы былмæ, 
Къухаууонæй акаст 
Сау комы бынмæ... 
— Федтон, — загъта, — диссаг: 
Комы нарæджы 
Курынц иу мæллæг саг 
Фараст барæджы!.. 
Топп — ерæдзыпп, хъримаг, 
Бæх — саулох бæхтæ... 
Исты сын хæринаг 
К’ уаид уал цæттæ!.. — 
— Гъе, ’рра! — Фсати загъта, — 
Ахæмты тыххæй 
Уастырджи фæдавта 
Фос нæ мæгуыртæй, — 
Ауадз сæ йæхимæ! — 
Уый та сæ хынцдзæн, 
Давæггаг фыдимæ 
Карз арахъхъ дæтдзæн!.. 

Бирæ нал уыд хурæй... 
Зарынц та кæмдæр... 
Дарддзæст лæппу дурæй 
Акаст та ныр дæр... 
Авд цуаноны бадынц 
Айнæджы ныхыл, 
Тынг хъазуатæй зарынц, 
Нал хæцынц зæххыл... 
— О, уæрæйдæ, Фсати! 
Ракæс, рафæлгæс, 
Бæрзондæй ныллæгмæ 
Хорз нæ бафæдзæхс! 
Мах — дæ уазæг, Фсати, 
Ды — нæ фæдзæхсæг! 
Бæрзондæй ныллæгмæ 
Ракæс, рафæлгæс!.. 
Дзабыр нæй, — æрчъитæ! 
Топп — рæхсæнтæй баст, 
Пака худ нысчъилтæ, 
Сæр — æхсырфæй даст... 

— Гъе, ныр, гъе, нæхион, — 
Разын ныр рæдау! 
Аскъæр сыл нæ сион, 
Хорз сæ фен, лæгау. 

УÆЛМÆРДТЫ 
Мах хуызæн мардмæ нæ цæуынц æндæр рæтты... 
Фезмæлæн нал уыди абон нæ уæлмæрдты, — 
Стырæй, чысылæй, 
Уый бæрц æрцæугæ нæма федтон иу ранмæ, 
Уый бæрц æркæсгæ нæма федтон иу зианмæ, 
Хохæй, быдырæй... 
Иунæг лæппу йын уыд сау куырм зæронд фыдæн. 
Дарын æй байдыдта... Абон йæ сау сынтæн 
Бахъуыд йæ сагой! 
Кусынмæ диссаг, æфсымæр æмгаримæ, 
Уарзон хъæубæсты... Нæ хохæй Уæлладжырмæ 
Айхъуыст йæ хорз кой. 

Адджын хæринагæй йе стонг нæ басаста, 
Усгур лæппуйау дзæбæхæн нæ раласта 
Цухъхъа йæ рагъæй... 
Хъал митæ кæнын лæппуйы та ценнæ уыд? — 
Абоны онг нæм йæ къахыл нæ фендæуыд 
Дзабыр сæракæй... 
Абон æм бакæс,— йæхи дын куыд сарæзта! 
Нарæг йæ астæу, чындздзон чызгау, балвæста, 
Алцæмæй — ифтонг: 
Алы рæсугъд дзаума, алы хæрдгæ бæстæ... 
Исчи йæ федта, цы, искуы хæцæнгæрзтæ 
Даргæ ныры онг? 
Раст цыма схъомыл ис топпимæ, кардимæ!.. 
Науæд уæлбæхæй йæ исчи æмгаримæ 
Федта, цы, балцы? — 
Байраг сæ хæдзары никуы уыд, афтæмæй 
Абадт æввонгæй, рæсугъд ифтонг алцæмæй, 
Урс бæх — йæ разы!.. 
Сагъæс фæсабыр... Фæхъус ысты устытæ... 
Мардмæ æрбахæстæг иу лæг... Йæ цæстытæ 
Нал зынынц чъиуæй. 

Цæсгом нымпылдтытæ, зачъетæ — урс-урсид, 
Тасæй йæ уæлæ хæлын худ, кæрцы къæрид... 
Дис кæнæм: чиу ай? 
Чъизи дæрзæг къухæй цæсты сыг асхъаудта, 
Стæй дзы йæ зачъетæ тонæгау адаудта... 
Бахæстæг бæхмæ. 
Радтой йæм идон... Сæ уæлхъус æгуыппæгæй 
Адæм ныккастысты иууыл æмхуызонæй 
Уайтагъддæр зæхмæ... 
Алæууыд иу дзæвгар лæг дæр зæхмæ кæсгæ, 
Уый фæстæ — гъай-да-гъа! — райста, дзырдарæхсгæ 
Диссæгтæ дзурын. 
Чи ма сæ зоны? Кæд дæм сæ нæ ныффыссон, — 
Ма мæ рахъаст кæ, мæ хæлар, мæ иубæстон, 
Дардмæ дæ курын! 
— Рухсаг у, — загъта, — цæуыс нæ æххæст лæгæй, 
Арæзт æппæтæй... Фæцух дæ æрмæст бæхæй, — 
Хорз бæх нæ арынц. 
Терк-Турчы рæгъаумæ абон фæцыдысты, 
Зæххæн йæ кæрæтты дардыл æрзылдысты, 
Алы ран сгарынц: 

Рахиз фæрсты дзы фæлгæсгæ йæ быдыртæм, 
Галиу фæрсты та дзы хъахъхъæнгæ донбылтæм, 
Никуы ’мæ ницы! — 
Нæй дзы дæ аккаг 6æх!..Уалæ уæларв зæххы, 
Иу бур айнæджы бын хизынц æртæ бæхы, — 
Табу йæхицæн! — 
Уасджырджийы æртæ сызгъæрин æфсургъы. 
Ардыггаг ласай, — йæ зæвæтæй риуыгъы; 
Фалладжы ласай, — 
Стонг бирæгъау дæм лæбурдзæн йæ дæндагæй; 
Астæуыккаг æфсургъ лидзаг у фæндагæй, — 
Хорæй йæ расай! 
Арвы Куырдалæгонмæ-иу æй схæццæ кæ! 
Болат æндонæй дын скæндзæн йæ цæфхæдтæ, 
Болат зæгæлтæ 
Фидар йæ сæфтджыты стæгмæ куы ныссадза, 
Нагъæй æфтаугæ хæрхидон куы сараза, — 
Гъе, уæд цæттæ дæ! 
Де ’фсургъыл дын идон афтаудзæн Мæйы фырт, 
Стæй йыл сызгъæрин саргъ авæрдзæн Хуры фырт, 
Ехс дæр дын ратдзæн. 

Сбад-иу дæ бæхыл! Уырдыджы æнæ цудгæ, 
Сиргæ тæссæртты, хæрды дын æвæлмæцгæ 
Бирæ фæуайдзæн. 
Бафтдзынæ иу ран æртæ фæндаджы ныхмæ... 
Ма бабæлл дæллагмæ, канддæр йæ уæрæхмæ, — 
Туджджынты фæд у! 
Ма бабæлл уæллагмæ, — тугисджытæм хæссы! 
Астæуыккагæй дæ бæх дæр куыд нæ тæрсы, 
Афтæ дæу кæд у? 
Райс æй дæ фæндагæн!.. Иу ехсы февзидтмæ 
Бахæццæ уыдзынæ иу æрдуйы хидмæ, — 
Маргъ ыл нæ тæхы! 
Армы тъæпæнæй чъылбыс-иу куыд фелвæса, 
Де ’фсургъы агъдæй та чъепси куыд фесхъиуа, 
Афтæ цæв бæхы! 
Мæрдты дуармæ дæ дæ цæстфæныкъулынмæ 
Баскъæфдзæн де ’фсургъ раст хураныгуылынмæ... 
Бакæс-иу ’гъдаумæ! 
Дуар дын нæ кæндзысты, «аныгуылд хур», зæгъгæ, 
Ам куыд уыд, уым дæр дæ кувæг дæхи зæрдæ, — 
Скув-иу Хуыцаумæ! 

«О Хуыцауты Хуыцау! Ме сфæлдисæг Хуыцау! 
Рауадз, дæ хорзæхæй, хур фæныгуылынау, 
Хæхтыл дыдзы хур!» 
Хæхты дыдзы хур дæм уайтагъддæр ракæсдзæн... 
Мæрдты ’фсæн дуæрттæ дын иу уæйыг бакæндзæн, 
Фыд-хорз æм ма сдзур! 
Уырдыгæй фалæмæ зоны дæ фæндæгтæ 
Хуры фырт. Уый дын ныр дзурдзæн сæ диссæгтæ, 
Се ’ппæт, куыд ысты... 
Къæсæры мидæгæй, — уырдæм ныр бахызтæ, — 
Иу гадза бастæй. Йæ хуылфæй йæ къæбыстæ 
Бæхмæ рæйдзысты... 
— Ай та цы диссаг у? — Дис дæр куыд нæ кæнай? — 
Афтæ цæмæн у? — фæрсдзынæ. — Цæмæн, зæгъай? 
Де ’мбал дын сиддзæн: 
— Ай-иу йæ карзæй, йæ налат хуыснæгдзауæй 
Сæфтмæ æртардта хъæу... Гъе, ныр мæрдты ’гъдауæй 
Йе хæстæ фиддзæн. 
Ацу-иу уырдыгæй!.. Хъуысдзæн дæм алывыд... 
Лæг æмæ ус хуыссынц... Галдзарм сæ быны тыд, 
Галдзарм — сæ уæлæ. 

Тонынц сæ иуырдæм, тонынц сæ иннæрдæм, — 
Лæгыл дæр, усыл дæр не ’ххæссынц ничердæм. 
Диссаг та уæлæ! 
Дис дæр куыд нæ кæнай! — Ай та цæмæн афтæ? 
— Ай та цæмæн, зæгъай? — Адон сæдæ азтæ 
Иумæ фæтыдтой, 
Гъемæ куыдфæстæмæ ал-райсом, алызæр 
Тынгдæрæй тынгдæр-иу кодта сæ загъды хъæр, — 
Фидыд нæ зыдтой; 
Иргъæвынмæ сæм цыдысты æндæр сыхæй... 
Гъе, ныр мæрдты ’гъдауæй фидынц сæ хæсы хай!.. 
Ацу та фалдæр! 
Иу ранæй та дæм æрыхъуысдзæн сусæг дзырд: 
Лæг æмæ усæн тæрхъусдзарм сæ быны тыд, — 
Галдзармæй фагдæр! 
Иннæ тæрхъусдзарм сæ уæлæ æрдыдæгътæ... 
— Диссаг! — зæгъдзынæ та, — ай та цæмæн афтæ? 
— Ай та, куы зæгъай? — 
Адон цæргæ-цæрын уарзтой кæрæдзийы, 
Ам æй æххæст кæнынц; ам дæр зæрдæмийæ 
Не сты æнæ хай! 

Ацу-иу уырдыгæй! Ус лæудзæн хибарæй, — 
Калмы цъарæй йыл хъуырбæттæн, хæфсы цъарæй 
Усыл сæрбæттæн... 
— Ай та цæмæн афтæ? — Ай та, куы бафæрсай, — 
Барысчъи даргæйæ сусæгæй бонæн сайд 
Кодта йæ мæрдтæн! 
Ам сын æй фиды ныр... Ацу та! Иу ранæй 
Згъæлдзæн хуыр: къæдзæхы скъуыдтæ дзы теманæй 
Иу ус æмпъузы. 
— Ай та цæмæн афтæ? — Ай та кæйдæр лæгæн 
Дзаума лыстæг хуыдта, ставд та — йæхи лæгæн, 
Гъе, ныр ын кусы!.. 
Ацу-иу уырдыгæй! Иу усы риуыл та 
Зилынц хæдзилгæйæ стыр куыройы фыдтæ; 
Хохы дзæгъгъатæ 
Бонæй, æхсæвæй, æнæ раивадæгæй 
Ссынц æмæ се ссад нæ кæлы фæлгæтæгæй... 
— Цавæр у ай та? 
— Ай та куыройгæсæй адæмы къæссатæй 
Иста æгæр бирæ, давта сын се ссадæй... 
Давын зын у, цы?! 

Ацу-иу уырдыгæй!.. Байхъус æхсæрдзæнмæ: 
Урс æхсыр къуыстилтæй хохыйас цæхгæрмæ 
Иу ус фæрсудзы. 
Тас къæртайы дзаг ыл карз ахсæн аскъæры, 
Карчы нæмыджыйас цыхт ын дзы равзæры... 
— Ай дæр та диссаг! 
— Ай та уæлæуыл æлгъин уыд йæ хъæздыгæй, 
«Нæй, нæй»-иу кодта, нæ иста йæ хæндыгæй 
Уазæгæн урссаг. 
Ацу-иу уырдыгæй! Иу ус дæ хæд разы 
Иу чысыл къоппæй мæцъисæй нæ фæразы 
Гуымбыл фæлдахын... 
— Ай та цæмæн афтæ? — Ай та йæ уæлæуыл 
«Ис мæм»-иу кодта, нæ уагъта æндæр хъæуыл 
Уазæг ыздæхын. 
Ацу-иу уырдыгæй ноджы хуыздæр бæстæм! 
Иу лæг йæ усимæ иумæ фæрсæй-фæрстæм 
Бадынц æргомæй; 
Стыр фынг сæ разы æртасыд йæ фыр дзагæй 
Алы нуазинагæй, алы хæринагæй, 
Басæй, цæхдонæй, — 

Иууыл куыд æмбæлы, — нуры, цывзыхъæстæ... 
Цасдæр дзы хъауынц, — сæ фынг та хæрды фæстæ 
Свæййы уæззаудæр. 
— Ай та цы диссаг у? — Адон сæ цæрыныл 
Цас мæгуырдæр кодтой, уыйас сæ кæрдзыныл 
Кодтой рæдаудæр. 
Ацу-иу уырдыгæй! — Арф къæдзæхбын мæсчъы 
Иу лæг хуыртæ хæссы хæлд æнæбын тæсчъы... 
— Ай та цы кодта? 
— Ай та сыхагимæ кайаг уыд арæнæй, 
Иумæйаг зæххытæ барста мæнг барæнæй. 
Ард-иу сыл хордта. 
Ацу-иу уырдыгæй!.. Иу рæсугъд уæзæгыл 
Иу лæджы рихитæ астæумæ кæрдæгыл 
Стонг гал æууилы... 
— Ай та цы диссаг у? Гал ма нæ фæхизы 
Ахæм цъæх кæрдæгыл?! — Ай та йæ цæдисы 
Срæстмæйыл зилы: 
Ай-иу йæхи галæн ’взаргæ хос ракалдта, 
Цæдисонæн та-иу хъæмпы мур адардта, — 
Ай дын йæ хабар! 

Ацу-иу уырдыгæй!.. Фурдæн йæ астæу — хуыскъ, 
Карды комæй йæм — хид; халоны айчы хъузг — 
Лæгæн йæ хæдзар; 
Судзины бын та — дуар ’гасæй йæ хæдзармæ... 
— Ай та цы диссаг у? — Ай та йæ адзалмæ 
Царди æмбæхстæй; 
Уазæг нæ уагъта йæхимæ цæрæнбонты; 
Сау зæрдæ дардта, фæсырдта йæ бинонты, — 
Амард æлгъыстæй... 
Ацу-иу уырдыгæй!.. Иу лæг фæдисаг у: 
Ихы ныссалди йæ хъуырмæ! — Цы диссаг у, 
Цавæр у ай та? 
— Ай та æмгары хæдзармæ хъуызаг уыди 
Алы æнафоны... Гъемæ фæрæдыди... 
Ай дын йæ пайда! 
Ацу-иу уырдыгæй! Иу ихын мæсыджы 
Ихын къæлæтджынты бадынц æртæ лæджы, 
Их фынг сæ разы; 
Ихæй — сæ лæдзджытæ, галиу — сæ ныхæстæ, 
Их сæрдасæн сын сæ галиу сæрыфæхстæ 
Роцъотæм дасы. 

— Ай та цы диссаг у? — Адæм сæ тæрхоны 
Хорзæн-иу равзæрстой алы хатт адоны, 
Бар сæм-иу радтой. 
Адон-иу фарсласæн сабийæ таубимæ 
Кодтой сæ мæнг ардæй, растæн хæрамимæ 
Иу барæн дардтой. 
Ацу-иу уырдыгæй!.. Иу рæсугъд уæзæгыл 
Урс æвзист галуаны, урс æвзист тæрхæгыл 
Баддзысты базтыл 
Иннæ æртæ лæджы... Де ’мбал сæ хорз зоны: 
Адон куыд фæрæзтой, афтæ сæ тæрхоны 
Архайдтой растыл! 
Бирæ дæ нал хъæуы уырдыгæй дзæнæтмæ; 
Бæхмæ куы февзидай, — иу цæсты тъæбæртмæ 
Фестдзæн йæ разы. 
Бæхæй æрхиздзынæ... Бирæ сывæллæттæ 
Алгъуызон дзауматы, алыазыккæттæ 
Цъæх нæууыл хъазы... 
Чи дæ йæ мад хоны, чи дæ йæ фыд хоны, 
Чи дзы бæгъæввад у, чи та дзы ронбæгъд у, 
Чи та — æнæ худ. 

Худтæ сæ рæтты тъыст, рæттæ сæ хъуырты ’фтыд, 
Дзабыртæ — фæдджиты, фæдджитæ — сæртыл тыд... 
Ма сыл-иу бахуд! 
Алкæй дæр барæвдау! Алкæй йæ дзауматы 
Сараз, куыд æмбæлы! Семæ-иу дзæнæты 
Дуаргæрон балæуу! 
Мидæмæ хизын дæ исдуг нæ уадздзысты, 
Сывæллæттæ та сын хизын нæ комдзысты 
Уырдæм æнæ дæу! 
Фегом уыдзысты уæд авд сызгъæрин дуары!.. 
Мæрдты Барастыр дæм ницы рæдыд ары 
Мæрдты хъуыддагæй... 
Рухсаг у, рухсаг! Йæ рахиз фарсырдыгæй 
Нæууыл дæ бадæн!.. Ныр ацыдтæ ардыгæй, 
Нал дæ ныр махæй! 
Адæм дын абон цы хорз æгъдæуттæ радтой, 
Ацы дзыллæ дыл цы цæстысыг фæкалдтой, 
Уый дын — æххуысаг! 
Мады хъæбысау дын адджын уæд ацы зæхх, 
Уды хæларæй фæлдыст дын уæд ацы бæх!.. 
Рухсаг у, рухсаг!.. 

Дзырд фæци зæронд лæг, айста къух идонæй... 
— Рухсаг у, рухсаг! — йæ фæдыл æмхуызонæй 
Дзыллæтæ загътой... 
Адæм æрбадтысты мæгуыры хæрнæгыл, 
Устытæ ма уæддæр судзаджы уæлмæрдыл 
Хъарджытæ уагътой... 

ÆРРА ФЫЙЙАУ 
Раджы хохы цъуппæй касти 
Иу æрра фыййау. 
Мигъ æнгом йæ быны бадти, 
Урс цагъд къуымбилау. 
Бахъазыд дын æм йæ зæрдæ, — 
Тæккæ былгæрон 
Дурыл авæрдта йæ къæхтæ: 
— Агæпп æм кæнон, — 
Загъта, — фос уал ам мæ сæрмæ 
Хизæд уæзæгыл, 
Æз фæхуысдзынæн изæрмæ 
Уыцы бæмбæгыл... 
Дардыл йе уæнгтæ фæхаста, — 
— Гъопп! — зæгъгæ, йæхи 
Пуртийы зыввытт фæласта... 
Лæг ныххæррæгъ и! 

БУЛКЪ ÆМÆ МЫД 
Ма худ аууонмæ æвзæрыл, 
Хорзы-иу йæ цуры бафау! 
Дунетæй хуыздæр куы фестай, 
Гъе, уæддæр дæхи уд ма стау! 
Хорз æфсин цы нæ хæринаг 
Авæрдзæн лæгæн йæ разы! — 
Уазæгæн йæ мæгуыр фынгæй 
Бирæ кад дæттын фæразы... 
Гъе, уæддæр нæ хæринæгтæ 
Алы ран сæхи ыстауынц, 
Загъд кæнынц, сæ кæрæдзийы 
Уазæджы цæстмæхъус фауынц. 

Физонæг ма, йе хæбизджын 
Дзурæд! — уазæг дæр сæ буц у. 
Фæлæ задын, хомыс, бламыхъ, — 
Тайтма дæ хæрынц, — ныхъхъус у! 
Булкъæн та æппын цæсгом нæй! — 
Фаджысдон кæны къæбицæй, 
Судзы ком, уæддæр дын искæй 
Уадзы, цы, хуыздæр йæхицæй?! 
Иу фынджы рагъыл та иу хатт 
Уый дæр та фæзынд кæцæйдæр!.. 
Уайтагъд та йæхи фæсвæдты 
Мыдмæ баласта хæстæгдæр... 
— Ох-ох, уазæг, æз мыдимæ, — 
Загъта, — диссаг дæн, æрбалæуу... 
— Гъе, смаггæнаг! — мыд фæмæсты,— 
Ныр цы мæт кæныс мæ бæсты, 
Æз хуыздæр куы дæн æнæ дæу!.. 

ХАЛОН ÆМÆ РУВАС 
Цæстмæхъус ныхас 
Фыдбылыз хæссы... 
Хуыснæггаджы бас 
Фу-фуйæ сысы... 
Кæмдæр та халон — 
Цыма дзы хъалон 
Нæ фыййау дардта, — 
Цыхты къæртт ссардта. 
Бæласы цонгыл 
Цæргæсау сбадти, 
Йæ сæфты стонгыл 
Ныр дисæй марди. 
Зæрдæхъæлдзæгæн 
Тæрхæттæ кодта, 
Йæхи фыдæнæн 
Йæ цыхт нæ хордта. 

— Цæй, ныр æвналон, — 
Фæзæгъы халон, 
Фæлæ та ’взары, 
Цыхт дзыхы дары... 
Уæд дын æм рувас 
Кæцæйдæр рауад... 
Уайтагъддæр минас 
Йæ былтыл ауад... 
Цæст андæгъд цыхтыл... 
Йæ къахы æлгътыл 
Дæрдтыл æрзилы, 
Йæ къуди тилы... 
Нæ рагон фыдсыл 
Нæ зоны бæгуы! 
— Мæ хуры чысыл, 
Куыд рæсугъд дæ, куы! — 
Бынæй йæм дзуры,— 
Уындæй дæ цуры, 
Дæ фæхъхъау фæуон, 
Кæмæй раппæлон?! 

Дæ даргъ дæллагхъуыр, • 
Дæ сау базыртæ, 
Дæ диссаджы гуыр, 
Дæ худгæ былтæ!.. 
Æххæст ма зарын 
Куы зонис, уæд дæ 
Паддзахæн дарын 
Фæразид зæрдæ... 
Æфсæрмы ма кæ, 
Мæ уды гага, 
Дæ зарæг ракæ!.. — 
Нæ халон «хъа, хъа!», 
Зæгъгæ, фæкодта 
Йæ хъæлæсы дзаг... 
Паддзахгæнæггаг 
Кæйдæр цыхт хордта 
Нæ гæды рувас... 
Ды та уал уым уас!.. 

БИРÆГЪ ÆМÆ ХЪРИХЪУПП 
Алчи зыдгæнæджы 
Бирæгъ фæхоны, 
Бирæгъ зыд кæй кæны, — 
Чидæрид зоны.... 
Раджы та иу бирæгъ 
Нард хæдмæл хордта, 
Афтæмæй адæмæн 
Тугуарæн кодта. 
Диссаг æвналынмæ,— 
Цас ын æнтысти! 
Уалынмæ уæны стæг 
Хурхы нынныхсти. 
Атылди, адæргъ и, 
Нал уыд йæ сæрæн... 
Амонд йæ хъахъхъæнæг 
Ахæм æвзæрæн! 

Хърихъупп хæстæджыты 
Донбылтыл зилы 
Бирæгъ йæ цыппæртæ 
Хърихъупмæ тилы. 
— Ай та цы диссаг у? — 
Рагæй æрæгмæ 
Никуы мæм бабæллыд 
Бирæгъ хæстæгмæ... 
Хърихъупп фæзæрдæлхæд, 
Абадт йæ цуры. 
— Цæй-ма, цы мæ кæныс?.. 
Сырд ма кæм дзуры! 
Иу цæст ма фезмæлыд, 
Иннæ ныдздзагъыр... 
Хърихъупп цæстæнгасыл 
Рагæй уыд ахуыр, — 
Бирæгъы хъæлæсы 
Фатау фæцавта 
Даргъ бырынкъ, афтæмæй 
Уæны стæг сдавта. 

Бирæгъ ысулæфыд... 
Фервæзт нæ рынчын! 
Хърихъупп æм бадзырдта: 
— Цæй-ма, мæ мызд мын. 
Сырд дын фæхъæр ласта: 
— Гъæ, дзæгъæлхæтæг! 
Тас мын кæй баззадтæ 
Абон дæхæдæг! 
Бузныг цæуылнæ дæ, 
Тайт-ма мæ дзыхæй 
Де ’взæр лæгуын къоппа 
Райстай дзæбæхæй?! 
Барст дын уæд ацы хатт 
Ацы тыхтона! 
Искуы ма фембæлæм, — 
Додой дæ къона! 

ХЪАЗТÆ 
Дæ фыдæлтæ рухсаг, 
Дæхæдæг мын бæзз! 
Ныртæккæ уын диссаг 
Æрхæсдзынæн æз. 
Фæрссаг лæг — дыгурон — 
Йæ хъазтæ уæймæ 
Фæцæйтардта иу бон 
Æлдары хъæумæ. 
Цыма сæ фæдисæй 
Ыскъæры, — тындзы 
Æмæ сæ йæ уисæй 
Æнæвгъау хынцы. 
Æрбаййæфта хъазты 
Уæд иу дардбæстаг. 
Нæ хъазтæ сæ масты 
Фæкодтой хъæстаг: 

— Ныллæуу нын тæрхоны, 
Дæ Хуыцаумæ скæс!.. 
— Мæгуыр лæг цы зоны?.. 
— Нæй, нæй дын фæрæз!.. 
Æрлæууыд сæ астæу... 
Фæрсы сæ: — Зæгъут! 
— Хуымæтæджы хъазтау 
Нын ласы нæ уд. 
Æнтæфæй нæ мары, 
Уæлдай та — нæ над!.. 
Æрдумæ нæ дары 
Нæ фыдæлты кад. 
Нæ фыдæлты руаджы 
Нæ бабын ис Ром... 
— Уый фехъуыстам раджы, 
Нæу сусæг сæ ном... 
Уæхуыдтæг, уæхуыдтæг 
Цæмæй хорз ыстут? 
— Фæмæлæм, мæгуыртæг, — 
Кæм ма ис рæст уд? 

Нæ фыдæлтæ чи сты, — 
Нæ зоныс, сæрæй? 
— Уæхицæй уæм исты 
Æппæлинаг нæй? 
— Нæ фыдæлтæ раджы... 
— Уый фехъуыстон, гукк!.. 
— Нæ фыдæлты руаджы... 
— Уæхуыдтæг цы стут? 
Цы равдыстат кадæн, 
Зæгъут-ма уæддæр? 
— Мах?.. Ницы!.. — Æрра дæн — 
Фæрсын уæ æз дæр! 
Уæ фыдæлты хорз кой 
Мыггагмæ цæрæд! — 
Куывдтæ-иу сын кодтой, 
Сæ бадæн — дзæнæт! 
Ныр рæстæджы хъазæн 
Æндæр у йæ кад: 
Йæ бумбули — базæн, 
Йæ нард фыд — бæркад. 

Нæ хъазты ныхасæн 
Бæргæ ис кæрон, 
Фæлæ искæй хъазæн 
Æгæр хъыг куы уон!.. 

САГ ÆМÆ УЫЗЫН 
Тар хъæды иу саг, пырхкалгæ йæ уонтæй, 
Унæргъгæ уади, — егар æй сырдта... 
Доны былмæ ма ныйирвæзт фыдбонтæй, 
Ахауди дуртыл... йæ мæлæт зыдта... 
— Ох-хай, гъе! — радзырдта къутæрæй сагмæ 
Уызын, — фæцæф дæ, мæ лымæн, сæрæй? 
Рагæй æмхиц у нæ уæздан мыггагмæ 
Хъримаг, йæ хицау фæкæна дæдæй!.. 
— Ох-хай, гъе! — сæрджын саг уызынмæ дзуры: 
Мах саг-мыггагæй уæздандæр нæ уыд. 
Ныр кæд дæ хуызæттæ махмæ дæр гуыры, — 
Афонмæ дæр нæ фæцæгъдын куы хъуыд!.. 

МАРХОДАРÆГ 
Лæг кæрдзынæй дæр æфсæды 
Гутоны фæстæ. 
Рагæй нал фæци нæ гæды 
Урссаджы хъæстæ. 
Зæрдæ нал агуры хъазын, 
Аргъæуттæй фæцух, 
Удхæссæг ын фестад зарын, 
Хъыг кæны æдзух. 
Амар æй фæлтау фырнадæй, 
Акъах ын йæ цæст. 
Фесаф æй бынтон æгадæй, 
Бафсад æй æрмæст! 
Йе стонгæн бæргæ ис цары 
Иу нæртоны хос, 
Фæлæ йæм фæндаг нæ ары, — 
Аскъуыйа йæ бос! 

Галы фиу... Йæ бын мæхъийау — 
Фондз уæрдæхæй баст, 
Бур-бурид ысси, фæткъуыйау, 
Афæдзваг у раст! 
Йе рагъ афасти фырнæрстæй, 
Хусысмаг хæссы... 
Гъе, ныр дæр та йæм цъындцæстæй 
Стонг гæды кæсы... 
Куыдз дæлдæр хуыссы йæ цуры, 
Унæргъы, хъæрзы... 
Бахудт æм æмæ йæм дзуры: 
— х^кастæ та йæм, цы? 
Гæды фестъæлфыд... Фыр мæстæй 
Аныхта йæ сæр, 
Ракаст йе знагмæ мæрддзæстæй: 
— Гъа, зæронд сæлхæр! — 
Загъта: — Ма тæрс, æз мæ цардæн 
Базыдтон æгъдау, 
Ма тæрс, гуыдынхъус, æз нал дæн 
Мархохор, дæуау!.. 

АХУЫР 
Адæмы фæзмгæйæ иу хатт мæ ерæдзыпп 
Ахастон тулдзджынмæ мемæ. 
Цуанон та ахæм дæн, æмæ мæ цуанонтæ 
Цуаны нæ фæуадзынц семæ! 
Исты дзы фехсон — мæ зæрдæ куыд загътаид? — 
Ифтыгъд мыййаг дын куы нæ уыд! — 
Фыдæлты хæзна нæ къулыл æнæсæрфтæй 
Иу-фынддæс азы фæлæууыд. 
Ацыдтæн зад хуымтыл, хосгæрстмæ схæццæ дæн, 
Адæм кæм кусынц, кæм бадынц; 
Чи — фæци, чи та ма хордта йæ аходæн... 
Фæрныджы зиууæттæ зарынц... 

Бахызтæн хъæдбынмæ, — бакастæн æрдузмæ, — 
Уæртæ дын иу лæг фæхъуызы... 
Иу къæцæл дæр æм нæ уынын хæцæнгарзæй, 
Иу сыбыртт дæр дзы нæ хъуысы... 
Ай мын цы ми кæны, уый куы нæ базонон! — 
Пыхсы йæ фæдыл фæхъуызын... 
Ноджы кæсын, æмæ уæртæ йæ тæккæ раз 
Ферох кæмæйдæр йæ хызын... 
Макуы дын бантыса, макуы дын батайой 
Уыцы мæгуыры къæбæртæ! 
— Гъей, хорз лæг! Ма бакæ! Худинаг, худинаг! — 
Нал æм фæлæууыд мæ зæрдæ. 
Хуыснæг дын фестъæлфыд, йе ’ргом мæм фездæхта... 
Ох-хай, гъе! Уæртæ зæронд лæг! 
Джихæй мæм аззади, исдуг фæдурдзæфау... 
Нал уыдтæн хорзау мæхæдæг... 
Бахудт йæ мидбылты... — Ма тæрс, мæ хуры хай, — 
Дзуры мæм, — базыдтон, чи у, — 
Ма тæрс! Мæ хуыснæгад раджы куы ныууагътон, — 
Искæй нæу хызын, мæхи у! 

— Ау, кæд дæхи у, уæд ма йæм цæмæ хъуызыс? 
Чи дæ нæ уадзы йæ райсын?.. — 
Уайсадæг чындзау мæм ноджы ныкъкъæмдзæстыг. 
— Афтæ, мæхицæн дзы хъазын, — 
Загъта ма, мæгуыр, йæхæдæг ныуулæфыд... 
Туджджын ын фестадтæн хъуамæ! 
Дзурын æм нал уæндын; дзурын дæр чи уæнды 
Уый бæрц æдæрсгæ æррамæ?! 
— Гъей, лæппу, — фергом лæг,— ам мæ кæм баййæфтай, 
Уым дын мæ диссаг зæгъдзынæн: 
Сихор мæн у, фæлæ ма йæ куы радавон, — 
Адджындæрæн æй хæрдзынæн. 
Худгæ мыл ма фæкæ! Къаннæг сывæллонæй 
Сахуыр дæн сæфты хуыснæгыл, — 
Сомы йыл бакодтон, искæй фос нал давын, 
Фæлæ фæхæст дæн хæйрæгыл. 
Фынгтæ мын байдзаг кæн алгъуызон минасæй,— 
Айдагъ сæ уындæй ныккæрзын! 
Цалынмæ-иу æй мæхицæй нæ радавын, — 
Ад мын нæ кæны мæ кæрдзын... 

Лæг дзырд нæма фæци, афтæ дын хъæдбынæй 
Иу бирæгъ рахæццæ фахсмæ. 
Лæг дын топп аскъæфта... хæхтæ ныццараудтой... 
Бирæгъ æртылди нæ размæ!.. 
— Оу, мæнæ диссæгтæ, царциаты диссæгтæ! — 
Армы тъæпæнтæ фæцагътон, — 
Лæг ма цыфæнды фæуæд, фæлæ ерæдзыпп 
Ифтыгъд нæу, зæгъгæ, нæ загътон?! . 

РУВАС ÆМÆ ЗЫГЪАРÆГ 
Рагæй, сæрдасæнау, рувас зыгъарæгмæ 
Дары йæ дæндаг, 
Гогызтæ давынмæ суанг Æрджынарæгмæ 
Иу у сæ фæндаг! 
Афтæмæй искуы фæндагыл куы амбæлынц, 
Амæлис дисæй! — 
Хотау, кæрæдзийыл узæлæг акæнынц 
Уайтагъд сæхицæй! 
Иу изæр та сæ æрхаста сæ фыдбылыз 
Арыхъхъы ныхмæ. 
— Нал исын нуазинаг, — загъта нæ фыдсыл, — æз 
Рагæй мæ дзыхмæ. 

Абон æлдараты фæскъул фæцæйцыдтæн, — 
Ницæй æнхъæлдзау, — 
Бакæнæн нал уыд сæ хæрнæджы æнтыдтæн, — 
Зæрдæ фæуæззау... 
Карз æнтыды тæфæй уайтагъд фæрасыг дæн! 
Абон изæрмæ 
Мардтæн мæ сæрæй, æрдæбон фæуадзыг дæн, 
Зилы ныр дæр ма... 
Рувас йæ ныхас нæма фæци, афтæ дын, — 
Рухсаг йæ марæг! — 
Далæ сæрбихърæйттæй рагъæн йæ тæккæ бын 
Абадт зыгъарæг. 
— Ох-хай, цы кодтай, цы? — рувас йæ хæд фæстæ 
Радзырдта рагъæй. 
— Ох-хай, фæрасыг дæн, — загъта, — дæ ныхæстæ — 
Карздæр арахъхъæй!.. 

ЛÆГ ÆВИ УС? 
Зиууæтты зарæгæй хæхтæ ныццараудтой... 
Рацæуынц хъæутæм ... Фæсабыр сæ хъæр, — 
Иу лæбырды бынæй фæндагмæ рахаудтой 
Марды ыстджытæ — йæ цæнгтæ, йæ сæр... 
— Ох-хай, гъе! — зиууæттæ загътой, — нæ фæндæг 
Амæй кæд исты хæс дарынц, уæд та? 
Сæры къуыдыр дæр йæ урс-урсид дæндæгтæ 
Барæй цыма сæм ныззыхъхъыр кодта, — 
Хурныгуылдмæ сæм æрттивы сызгъæринау, 
Цæсты хуынчъытæ, цæстытау, кæсынц... 
Хосдзаутæм хъуыддаг фæзынди цæттæ хинау; 
Нал ысты хорзау, сæхицæн тæрсынц. 
— Уым та цы ми кæнут? — дзуры сæм лæгæтæй 
Иу лæг, хæрз зæронд, нæ зыны сæгæй. 
— Мæнæ æвзарæм, кæй уыд цымæ дзыллæтæй 
Ацы сæры къуыдыр, — усæй, лæгæй? 

— Гъе, æрра лæппутæ! — лæг та сæм радзырдта, — 
Чи уыд, кæд уый бæрæг кæнут æцæг, 
Уæд уый ныр къаннæг сывæллон дæр базыдта, 
Чиу, уый цæмæй фæчындæуы бæрæг! 
Алкæмæн йе ’гъдау йæ гакк у кæмдæриддæр: 
Усæн мæрддзыгой — йæ тыхджындæр мæт, 
Искуы фæцæуæд фæдисы хъæр, марды хъæр, 
Усæн ма иу ран фæлæууæн ис уæд?! 
Бафæлварут-ма, гъе, уыцы хорз миниуæг, 
Исчи ныккæнæд мæрдæрцыды хъæр! 
Кæд лæг уыд, — сæрмæ нæ фехъуысдзæн фидиуæг, 
Ус, — уæд уæ хъæрмæ нæ фæлæудзæн сæр. 
Худæг фæкасти йæ хабар нæ хосдзаутæм: 
— Ай нæ хынджылæг куы кæны, сæрæй! 
Цæй, уæддæр байхъусæм фыдæлты хорз даутæм, — 
Фенæм, — цы нын у æхсæны хъæрæй? 
— Рухсаг уæд! Амард æлдараты Хамбитта! — 
Иу хосдзау загъта йæ хъæлæсы дзаг... 
Гъæйтт, мардзæ! сæр дын æвиппайды асхъиудта, 
Далæ фæтулы йæ фæндаг-фæндаг!.. 

ЛÆСКЪДЗÆРÆН 
Аргъау 
Раджы уæйыгмæ лæскъдзæрæн 
Иу мæгуыр лæг цард. 
Нал уыд мæгуыр лæг йæ сæрæн, 
Удхарæй йæм мард. 
Адæммæ кæм нæу фыд-зæрдæ 
Иуцæстон сæтой! 
Хоры къутуйау — йæ тæнтæ, 
Бинаг был — кæфой. 
Фос цæуæт кæнын нæ уагъта, — 
Алыбон хæргæ! 
— Цæй-ма, — лæг ын иу хатт загъта, — 
Ахицæн мæ кæ! 

— Хорз, мæ хур, кæд дæ нæ фæнды, — 
Цу! — дæ фæндаг раст!.. 
Лæскъдзæрæг дæр ма кæм уæнды, 
Уромы йæ маст. 
Кусы та... Хуыцау æй зоны, 
Цас ма йæм фæци... 
Атъæпп уа, цы фыййау хоны 
Амондджын йæхи! 
Махон дзы йæ сæфт ыссардта, 
Байсысти йæ туг! 
Иу бон хизæнæй æртардта 
Йе ’фсæст фосы дзуг. 
Уæйыг дæр кæцæйдæр ссыди, — 
Артау сыгъд йæ сæр, 
Къæхтыл ма тыххæй хæцыди, — 
Банызта кæмдæр! 
Дзурын ма зынæй фæразы... 
Бухъхъытæгæнгæ, 
Загъдæмхæст фыййауæй хъазы; 
— Хорз лæг дæ, бæргæ, — 

Дзуры йæм, — фæлæ кæд уарæм, 
Уæд дзæбæх, нывыл. 
Туг кæрæдзийæ нæ дарæм, 
Байхъус мæм чысыл! 
Алырдæм дæр æй куы барай, 
Ай нæ хуыздæр хос: 
Кæд ды дзырд мæ дзырдмæ ссарай, — 
Дæу фæуæд мæ фос! 
Науæд фосæй дæр æнæ хай, 
Хизгæ дæр лæвар... 
— Хорз,— зæгъы, — уæдæ цы зæгъай! 
Хорз, фæуæд дæ бар! 
Уæйыг бахудти фырцинæй... 
— Иу, уæдæ, мæ хур! 
— Иу — Хуыцау! Хуыцауы динæй 
Арвмæ хауы дур. 
— Кæд дыууæ, дыууæ та? — загъта. 
— Сау дыууæ цæстæй 
Хорз фыййау дзæгъæл нæ уагъта 
Иу дæ нæл фыстæй. 

- Кæд æртæ, æртæ цы даьы? 
— Фынг — æртæкъахыг, 
Уазæгæн йæ фæллад сафы, 
Зйанджынæн — йæ хъыг. 
- Уæд цыппар та дын цы сидынц? 
— Кæд цыппар фырты 
Афæдзæн йæ куыст æрвитынц, — 
Базон-ма сæ ды! 
- Фондзæн та дæм дзуапп бæргæ нæй! 
— Фондз фырты мæн дæр 
Хизынц хин æмæ кæлæнæй, — 
Чи сæ у хуыздæр? 
- Кæд æхсæз — сæ сæр мæ дзырдтæн? 
— Æз æхсæз хатты 
Фос байуарынмæ бæллыдтæн, 
Не сразы дæ ды! 
- Дзырд кæддæриддæр дзырд сайы, - 
Авдæн исты зæгъ, 
- Авд сæры уæйыгыл зайы, 
Зондæй та — къæдзæх! 

— Цæй-ма, цæй, уæдæ мын астæн 
Исты дзуапп ыссар! 
— Аст азы дæ фосмæ кастæн, 
Айс сæ ныр, — хæлар!.. 
— Барæй дæм лæмæгъ лæууыдтæн, — 
Фараст та цы уыд? 
— Фарæстæмы ам нæ уыдтæн, 
Ахæтын мæ хъуыд... 
— Ох-хай! Демæ æз нæ фæдæн, 
Радзур-ма, лæгау!.. 
— Терк-Турчы бæстæ — мæ хæтæн, 
М’ амæттаг — рæгъау... 
— Денджыз дæр ма лæг кæм ласы! 
Цавæр уыд дæ бæх? 
— Мæн къуылых дзынга фæразы, 
Гъе-ри-гъа, дзæбæх! 
— Хорз бæх уыд, кæд байсыст сæрды 
Денджызæн йæ дон! 
— Цæргæсæн нæ уыд йæ сæрты 
Атæхын йæ бон. 

— Иуæй-иу лæппын цæргæсы 
Карчы цъиу бырсы... 
— Карчы цъиу бæргæ нæ хæссы 
Галы мард пыхсы! 
— Ма кæ, ма, мысты йас рæуæд 
Афтæ уæззау нæу! 
— Мысты уæныл ма æрлæууæд 
Даредзанты хъæу! 
— Иу кæркдон хъæуыл нымайы 
Къулыбадæг у с!.. 
— Ау, кæркдоныл ма фæллайы 
Иу зылдæн тæрхъус?! 
— Ох-хай, гъе! тæрхъус-лæппыныл 
Афтæ ма бахуд!.. 
— Уастæн, баззайой йæ быныл 
Даргъ кæрц æмæ худ, 
Уастæн, ма стæфса сæ хъармæй 
Тас нæртон зымæг, 
Чи сæ сарæзта йæ цармæй, — 
Нарты Уырызмæг! 

— Нартæ се ’мгæрон куыд уадзынц 
Ахæм къаннæджы? 
— Раст йæ уæлфадæй куы уасынц 
Фараст уасæджы, 
Уый сын уæд сæ хъæр нæ хъусы, 
Ахæм къаннæг у! 
— Ау, æмæ цы диссаг у, цы, 
Кæд къуырма лæг у?! 
— Авд хохы фæстæ мæгатæ 
Хос куы фæкæрдынц, 
Авд дæлзæххы бын дзынгатæ 
Снæр куы фæцæгъдынц, 
Адæмæн сæ уæд фæдзуры 
Уыцы лæг ныр дæр... 
Кæд мæнгæй зæгъын, — мæ цуры 
Цавд дур фест ды дæр! 
Йе ’лгъыст уæйыгыл æрцыди: 
Раст йæ хуызæн дур 
Комхæлиуæй хъен лæууыди 
Лæскъдзæрæджы цур. 

Фервæзт лæг... Йæ фос æртардта... 
Ис æм ныр йæ фаг... 
Абон дзы мæнæн дæр радта 
Иу нард кусæрттаг. 
Уымæй æз куыд дæн æнæ хай, 
Афтæ мын ды дæр 
Адæмы хæрзтæй хуыздæрæй 
Се ’рцыдмæ фæцæр!.. 

гино 
Гино, гино, гисс! 
Иу гæды нæм ис, — 
Хъарм фæлмæн кæрц дары, 
Къонайыл хуыссы, 
Аргъæуттæ мысы, 
Хъал зæрдæйæ зары... 

СКЪОЛАЙЫ ЛÆППУ 
— Кæй фырт дæ? 
— Толайы. 
— Кæм уыдтæ? 
— Скъолайы, 
Алы бон дæр дзы вæййын. 
Фæкæсын 
А-бе-тæ, 
Фæфыссын 
Бе-ве-тæ, 
Ахуыр кæнынмæ бæллын. 

ФЫДУАГ 
О, цъиусур, 
Ма мæм дзур! 
О, рувас, 
Ма мæм уас! — 
Хуысгæ ма кæнын. 
О, цæргæс, 
Ма мæм кæс! 
О, тæрхъус, 
Ма мæм хъус! — 
Кæрдзыныл кæуын!.. 

КÆМÆН ЦЫ... 
Алы куыстæн — рад: 
Дзидзидайæн — мад. 
Хорз фыййауæн — фос, 
Бирæ фосæн — хос. 
Хоры кæндæн — зад, 
Хоры хæрдæн — кад; 
Хорз зæрдæйæн — уарзт, 
Сонт рæдыдæн — барст. 
Рагон мастæн — тад, 
Загъдкъахæгæн — над; 
Магусайæн — цæф, 
Цырд лæппуйæн — кæф! 

УАСÆГ 
О уасæг, уасæг, 
Сызгъæрин къоппа! 
О уасæг, уасæг, 
Сырх зæлдаг боцъо! 
Куыд раджы фестыс, 
Куыд хъæрæй зарыс? — 
Нæ буц лæппуйы 
Хуыссын нæ уадзыс. 

ЛÆГАУ 
Фест райсомæй лæгау, 
Ныхс сапонæй дæхи 
Æмæ-иу скув: «Хуыцау, 
Фæдзæхсын дыл мæхи!» 
Дзул к’ уаид, уæд бæргæ, — 
Дæу дæр дзы хай фæуид! 
Куы нæ уа, уæд хæргæ! — 
Кæрдзынæй стонг æрвит! 
Цæттæ дæ хызын дар, 
Тагъд де скъоламæ уай! — 
Æнæзивæг куы уай, — 
Хуыздæр бынат дæ бар... 
Зондамонæгмæ хъус, 
Цы зæгъа, уый-иу кæн, 
Зæрдæхъæлдзæгæй кус 
Æмæ бæззай лæгæн!.. 

ДЗЫВЫЛДАР 
Æнгуырд ар-дзывылдар, 
Кæм хæтыс зымæг? 
Цы бæстæ, цы хæхтæ 
Фæтæхыс уынæг? 
Кæм рæзынц, кæм цæрынц 
Дæ хотæ, дæ мад? 
Тæхуды, тæхуды, 
Кæмæн ис дæ цард! 

ЗÆРВАТЫКК 
Зæрватыкк — æнæхъыг, 
Æнæмаст цæрæг! 
Дæ зарæг — нæ дарæг, 
Нæ уалдзæггæнæг! 
Хъæлдзæгæй, æвзыгъдæй 
Фæхæтай фæрнæй 
Нæ хæхты, нæ бæсты, 
Æлдар кæмæн нæй! 

ЦЪИУ ÆМÆ СЫВÆЛЛÆТТÆ 
Сывæллæттæ 
Гъа! Ныр ахст дæ, цъиу, фæлæуу, 
Нал аирвæздзынæ, 
Нал ауадздзыстæм ныр дæу, 
Махимæ цæрдзынæ!.. 
Цъ иу 
Циу, цы, циу? Цы кодтон, ау! 
Цас тыхджын рæдыд дæн? 
Ауадзут-ма мæ фæлтау, 
Райхалут мæ бæттæн! 
Сывæллæттæ 
Нæй, нæй! Ма тæрс, махмæ ды 
Хъаны цард кæндзынæ, 
Дзул дын тулдзыстæм мыды, 
Адджын цай цымдзынæ. 
Цъиу 
Хъаны цард мын уанцон нæу! 
Æз уæ цай нæ уарзын, 
Уидзын быдырты мæнæу. 
Къогъотæ дзы ахсын. 

Сывæллæттæ 
Уазал у зымæг æддæ, 
Махау дын хæдзар нæй! 
Ам дæ къалати — цæттæ, 
Бафсæддзынæ хъармæй. 
Цъиу 
Ам зымæг куы вæййы, уæд 
Иу хъарм бæстæ зонын. 
Къалати сызгъæрин уæд, — 
Ахæстон æй хонын! 
Сывæллæттæ 
Курæм дæ, æмæ нæм лæуу, 
Бузныг дæ уыдзыстæм; 
Мах цард дæр æвзæр цард нæу, 
Не схъыг дæ кæндзыстæм. 
Цъ иу 
Нæй, мæ хуртæ, нæй гæнæн! 
Уарзут мæ, уый хатын. 
Фæлæ тынг зын у мæнæн 
Ахæстоны бадын... 
Сывæллæттæ 
Ох-хай, гъе! Уæдæ дæ маст 
Махæн у хъуыдыйаг,— 
Атæх, цу! Дæ фæндаг раст! 
Цæр дæхи фæндиаг!.. 

УАЛДЗÆГ 
Мит тайы, их сайы, 
Фæхъулон ис зæхх: 
Йæ цæгат фæзæйнад, 
Йæ хуссар фæцъæх. 
Йæ фæдыл нæ хъæдыл 
Фæхæцыд сыфтæр; 
Нæ хуымтæ — кæндтытæ, 
Нæ ласæн — цъыфдæр. 
Цырд лæппу гæлæбу 
Æрцахста... Зæгъ ын: 
— Нæ уалдзæг — дæ уазæг, 
Ныууадз æй цæрын! 

СÆРД 
Хур судзы... Уырыдзы 
Хæрынæн бæззы... 
Чи хъæдæй рæгъæдæй 
Сырх мæнæргъ хæссы, 
Чи халсарæй кæмтты 
Æргъæмттæ бæтты... 
Хуыскъæлæй, æхсæрæй 
Кæм цæуынц рæтты! 
Цæвæгæй, мæхъитæй, 
Æхсырфæй — цæттæ, 
Хорз байрай, мæ бæстон, 
Кæмдæриддæр дæ! 

ФÆЗЗÆГ 
Æхсæлы ызгъæлы, 
Лæджирттæг фæбур... 
Мигъ бады цæгаты, — 
Нæ йæ тавы хур... 
Æркарстам, æрластам 
Нæ хортæ, нæ хос... 
Чи кусы йæ мусы, 
Чи ’лвыны йæ фос... 
Хор — бирæ, фос — бирæ 
Хуыцауы фæрцы... 
Нæ хæхбæсты бæркад, 
Цы диссаг дæ, цы!.. 

ЗЫМÆГ 
Хъызт зымæг, тыхст зымæг — 
Нæ катай, нæ мæт! 
Иæ бонтæ — фыдбонтæ, 
Иæ бахсæв — мæлæт. 
Нæ хъæутæ — лæгæттæ, 
Нæ фезмæлд — зæйуат. 
Фыдæлтæй нын баззад 
Зæйы сæфтæн рад. 
Нæ мæгуыр, нæ сидзæр — 
Æнæ хай куыстæй, 
Хуыцаумæ дзыназынц 
Ыстонгæй, сыдæй... 

СÆРДЫГОН КЪÆВДА 
Хъæргæнгæ: «Хæзнатæ нæм хауы уæларвæй!» 
Сывæллæттæ уайынц къæвдайы фæдыл... 
— Фæлæуут, мæ хуртæ! — гъе уыцы хæзнатæй 
Æруидздзыстæм мах дæр: нæ къутутæ дзагæй 
Лæудзысты мæнæуæй, — фæлæуут чысыл! 

ДЫУУÆ ХАЛОНЫ 
Халон халонмæ тæхы, 
Халон халонæн зæгъы: 
— Халон! Цæй-ма, ныр цы хæрæм? 
Сихорæн амал цы скæнæм? 
Дзуры йæм фæстæмæ халон: 
— Сихор нын цæттæ у абон, — 
Терчы былыл та, хъæугæрон, 
Ауыгъдæй лæууы мæхъæлон... 

Сæргæндтæ: 
Ныстуан 5 
Сагъæс 7 
Ныфс 9 
Æй, джиди! 13 
Азар! 15 
Фесæф! 17 
Зонын 23 
Тæхуды 25 
Хæрзбон!.. 27 
Мæгуыры зарæг 31 
Мæгуыры зæрдæ 33 
А-лол-лай! 35 
Марды уæлхъус 39 
Ракæс! 41 
Æнæ хай 45 
Æнæ фыййау 47 
Салдат 49 
Додой 53 
Катай 55 
Сидзæргæс 57 
Хъуыбады 67 
Чидæ? 77 
Фсати 103 
У æлмæрдты 115 
Æрра фыййау 143 
Булкъ æмæ мыд 145 
Халон æмæ рувас 149 
Бирæгъ æмæ хърихъупп 155 
Хъазтæ 161 
Сагæмæуызын 169 
Марходарæг 171 
Ахуыр . ., 175 
Рувас æмæ зыгъарæг 183 
Лæгæвиус? 187 
Лæскъдзæрæн /Аргъау/ 191 
Гино 207 
Скъолайы лæппу 209 
Фыдуаг. 211 
Кæмæн цы 213 
Уасæг 215 
Лæгау ..’ 217 
Дзывылдар 219 
Зæрватыкк 221 
Цъиу æмæ сывæллæттæ 223 
Уалдзæг 227 
Сæрд 229 
Фæззæг 231 
Зымæг 233 
Сæрдыгон къæвда 235 
Дыууæ халоны 237 

84 B Рос-Осет) 
X 38 
В оформлении книги использованы 
работы художников: 
Коста Хетагурова, 
Махарбека Туганова, 
Владимира Лермонтова 
Литературно-художественное издание 
ХЕТАГУРОВ КОСТА ЛЕВАНОВИЧ 
Осетинская лира 
Думы сердца, песни, поэмы и басни 
на осетинском языке 
Ответственный за выпуск Т.А. Кокайты 
Редактор С.З. Хугаев 
Художник-дизайнер В.С. Григорян 
Художественный редактор Г.З. Чеджемты 
Технический редактор А.В. Ядыкина 
Корректор Т.А. Казбекова 
Сдано в набор 20.06.09. Подписано к печати 29.07.09. 
Формат бумаги 60x84 '/ш. Бум. офс. №1. Гарн. шрифта 
«КшказЬоу». Печать офсетная. Усл.-п. л. 13,95. Учетно- 
изд.л. 16,91. Тираж 1000 экз. Заказ № 703. С 31. 
Комитет Республики Северная Осетия—Алания по печати 
и делам издательств. 
ГУП РСО-Алания «Издательство «Ир», 362040, г.  
Владикавказ, проспект Мира, 25. 
Отпечатано: ИП Волошановский С.А. (типография «Лаки Пак»), 
344013, г. Ростов-на-Дону, ул. Мечникова, 112, 
тел. (863) 231-85-14, 256-77-90. 
/7П0/7ПППП ч< ® ГУП РСО-Алания «Издательство «Ир», 2009 
X 4/"^4/"иии ~61 13-09 © Кокайты Т.А.. составление, 2009 
М131@3)-09 © Григорян В.С. оформление, 2009 
15ВЫ 5-7534 1221 1(978-5-7534-1221-8) 

