Дыгьуызты Тенгиз 
Уды зæгъишегтæ 

Дыгъуызты Тенгиз 
Уды зæгъинæгтæ 
Æмдзæвгæтæ 
<^. 
Дзæуджыхъæу 
2012 

84(2 Рос=Осе) 
Д-90 
Дыгъуызты Т. 
Д—90 Уды зæгъинæгтæ [Текст]: æмдзæв- 
гæтæ — Дзæуджыхъæу: Ир, 2012 — 80 ф. 
Догузов Т.Н. 
Слово души моей 
15ВЫ 978-5-7534-1311-6 
Стихи, вошедшие в этот сборник, воспевают 
жизнь со всеми ее прелестями и невзгодами. Лю- 
бовь к родной земле определяет идейную направ- 
ленность всего сборника. 
„ 4702500202-4 лл лл в//0 п _ . 
ДМ131(03)-12 1012 84(2 Рос=0се> 
© ГУП РСО-Алания «Издательство «Ир», 2012 
© Догузов Т.Н., 2012 
© Григорян В.С., оформление, 2012 
15ВМ 978-5-7534-1311-6 
4 

РАЙГУЫРÆН УÆЗÆГЫЛ 
Къæдз-мæдзы фæндæгтыл фæллайы 
бæлццон, — 
Уым коммæ кæсгæйæ лæджы сæр фæзилы. 
Уым сатæг изæры мæ удæн æхцон... 
Рæууддзæф гуыбыр тулдзы къалиутæ тилы. 
Фæлгæсы уым рагъæй хæстæфхæрд мæсыг, 
Чырс къултыл — нæ фыдæлты туджы 
фæзгъæртæ. 
Йæ хуылфæй сæутар æхсæв рарттивы зынг, — 
Уым хъуысы алайнаг хæстонты цъæлхъæртæ. 
Уыраугæ бæллицты ыскъуыбар и рис, 
Ивгъуыд дуджы зынтæ æртæфстысты удыл. 
Уый чи сиды знæтæй сæурайсом фæдис?.. 
Цыма та нæ Ирмæ æрбабырсынц гунтæ: 
Уый сæрвæтмæ фыййау ыскъæры йæ фос, 
Зæринхур йæ тынтæ нæ хъæуыл луары. 
Нæ суар æвдадзау — у алцæмæн хос, 
Нæ тулдзкъохæй булæмаргъ зары ’мæ зары. 
Æвæдза цы диссаг у хæхбæсты цард, — 
Мæн ардæм æдзухæй мæ рагбонтæ сайынц, 
Кæм бахордтон иу хатт рæсугъд чызгæн ард, 
Уым райсомы ’ртæхтæ сырх дидинтыл 
тайынц. 
5 

* * * 
Арв — цъæхбын арвыл, урс зырнæджытæ, 
Дардмæ атæхынц рухс, æвзонг азтау... 
Рагæй нал хъуысы хъæуæй зарджытæ, — 
Фахсыл бабукъ и рагон ахæстау. 
Нал ис раздæрау ам куывдизæртæ, 
Саудар мадæлтæ, мастæлгъæд фыдтæ 
Гомгæрц сабитæ, гомгæрц сидзæртæ, 
О фыдбоны хæст — сау хъыгты фыддæр. 
Ам мæ сабидуг ’взист, зæлдаг тынтау, 
Баззад хъугæмтты ’гайнæг дидинау... 
Уд фæлмаст риуы тайы раг фынтау, — 
Сты йæ лæггæдтæ Ирæн фидинаг. 
Дуг, фыдзæрдæ дуг, уый хæлуарæгау 
Тауы карз фыдæх, судзæд сау цæхæр... 
Тох, мæлæтдзаг тох, кæн æрра лæгау 
Фарныл, намысыл сæтт дæ риссаг сæр. 
Арт куы фæхуыссы, уæд йæ зынджытæ, 
Бамынæг вæййынц рагбонты сæнттау... 
Арв, зæрин арвыл, урс зырнæджытæ 
Ныр фæцæйтæхынц зæдты хуызæттæ. 
6 

* * * 
Хъуыды ма кæндзынæ зæриндзаст изæртæ, — 
Нæ рудзынджы авгыл зæрæхсид куыд тадис... 
Æфсæрмдзасг лæппуйæн йæ уарзон ныхæстæ, — 
Сырх дидинджытимæ дæ размæ куыд уадис. 
Æмæ-иу чысыл хъæу куы аныгъуылд тары, — 
Ыстъалыты арт-иу куы ыссыгъдис арвыл, 
Уæд уарзтмонц зæрдæ та о, 
уастæн, бындар ф’ уа!.. 
Уыд диссаджы ’нкъарæн уым сонт уды арфы. 
Уæдæ ныр цы фесты æгайнæг бæллицтæ? 
Æви сыл фæхатти тызмæг азты азар, — 
Æнкъардæй дын дзурын мæ царды 
фыдристæ, — 
Ды та мæм фæхатыс: «Цæй, иухаттау азар!..» 
Бæргæ дын фæзарин кæддæрау рæсугъдæй 
Зæриндзаст изæрты фыццаг уарзты кадæг, 
Фæлæ дын цы зæгъон, æнафон мæ удæй 
Тæргайæ фæлыгъдис мæ рагбонты уалдзæг. 
7 

* * * 
Уаз æнкъарæнтæ, уарзты сонт сæнттæ 
Риуы нал хæлынц уарди дидинтау... 
Сусæг сагъæстæ, райдзаст буц фæндтæ 
Уды нал гуырынц хуры хъарм тынтау. 
Цард æгъатыр дуг халы залымау, 
Рухс алдзæн цырагъ судзы сау тары... 
Тайы митхъæпæн, фæзтæ — гауызтау, 
Зарæг, сонт зарæг, мах — йæ уацары. 
Арв, цъæхбын арвыл — мæй къæлæтæрфыг 
Сиды стъалытæм буц ныййарæгау. 
Цъити хохы сæр згъалы салд цæссыг, 
Зилын амондгур уарзтвæллад лæгау... 
Рох уæлтæмæнад байсыст суадонау, 
Ис ма цардбæллон сау дыууæ цæсты... 
У сæ иу фенд дæр хъарм рæсугъд бонау, 
Тавынц монц зæрдæ, сафынц удристæ. 
Халы ’нцойдзинад уарзт, фæстиат уарзт. 
Рагбон сагъæс та февзæрд урс сæры! 
Уаз æнкъарæнтæ, хъал чызджы фæкаст, 
Сау дыууæ цæсты уд сæ цæхæры... 
Кувын рухс зæдтæм: радтут уарзонад, 
Радтут алкæмæн цард зæринхурау. 
Ирæй алыхатт хъуысæд хъæлдзæг зард, 
Судзæд карз фыдæх, ’взалы сау дурау... 
Уаз æнкъарæнтæ, уарзты сонт сæнттæ, 
Риуы райхæлæд уарди дидинтау, 
Сусæг сагъæстæ, райдзаст буц фæндтæ, 
Уды райгуырæд хуры хъарм тынтау. 
8 

хохы 
Нал у раздæрау æнтæф 
Ныр сæрдыгон хæхбæсты, 
Ног карст хосы хæрздæф, 
Удæн цинмонц фæхæссы. 
Ам — æндæрхуызон цард, — 
Бамбæхст хохаг хъæу цъасы, 
Хъал æхсæрдзæнты зард 
Хъус æхсызгонæй ахсы. 
Рагон мæсыг — æнкъард, 
Ам уæлрагъæй фæлгæсы. 
Азты чырс ыл æрбадт, 
Ивгъуыд тар дугтæ мысы. 
Скодтой хосдзæуттæ арт, 
Нозт, æхсæвæр — сæ разы. 
Арвæй ирд мæй æркаст — 
Рухс тын цатыртыл хъазы. 
Хистæр хосдзау дзырдта, 
Хъуыстам таурæгъмæ ’хцонæй, 
Уды фæллад сырдта 
Уарзон хъайтар йæ тохæй. 
9 

♦ * * 
Горæт ныгьуылы изæрмилты тары, 
Терк та йæ зарæг ныццамыдта ныр, 
Мигъхъулон, стъæлд арв йæ цæссыг лæмары, 
Бахæцыд дидиныл фæзы зыр-зыр. 
Уайы, ныррыхы хæркъуы дымгæ рæгътыл, 
Сонтæй ныххойы мæ рудзынг мæнæн. 
Агурын ’нцойдзинад уды бырæгъты 
Рагуарзты судзгæ, æгайнæг тæмæн. 
Гоби бæллиц мæ йæ кæлæнтæй сайы, — 
Банцайдзæн уарын, ныййирд уыдзæн арв, 
Ахсæв дæ сурæт мæ цæстытыл уайы, — 
Ахсæв æнæ дæу мæ уынгæг къæс — тарф. 
* * * 
Сагъæстæ сбирæ сты, сагъæстæ агайынц 
риуы, — 
Райгуырдис зæрдæйы судзаггаг уарзты тæмæн. 
Худын æнкъард худтæй айдæны размæ 
мæхиуыл, - 
Скодтай, рæсугъд чызг, æвæццæгæн, хинтæ 
мæнæн. 
Иухаттау гуырынц мæ уалдзыгон сусæг 
рæусæнттæ, — 
Айрох уæззау сагъæс, айрох мæ зынты зындæр. 
Де ’нгасы федтон мæ ивгъуыд, зæриндзаст 
изæртæ, — 
Адæргæй систон мæ рагбонты зарæг нымдæй... 
10 

* * * 
Йæ бур рихи даугæ, бæгъæмсарæй ’рбацæуы 
фæззæг, 
Нæ сæрвæт-тъæпæнты ныхсыдтой нæ фосы 
дзуг кæрдæг. 
Ысрæгъæд хъæддаг дыргъ, нæ донбылты 
асырх ис мыртгæ, 
Æрсабыр ис комдон, ызнæтæй нæ хъуысынц 
йæ мыртæ. 
Бæрзонд рæгъты сæрмæ къуыбылæйттæй 
мигъфæздæг бады, 
Мæ дада дзæккорæй егъау сугтæ зымæгмæ 
фады. 
Нæ хъæдур æртыдтам, нæ нартхор дæр 
бафснайдтам гонты, 
Ныр баддзысты зæрæдтæ, мысдзысты 
се ’взонджы бонтæ. 
Æнкъардæй нын загътой цæрддзугæнæг 
мæргътæ хæрзбонтæ, — 
Мæ уды та гуырынц чъызгæ уарзты сусæг 
уæлмонцтæ. 
11 

* * * 
Даритæ скодтой нæ рæгътæ, чындзытау, 
Исы хъæрмуст изæр удты фæллад, 
Мигьты бардуагæн йæ урс кæрц — хуынчъытæ, 
Систа мæ нана йæ хуртуан — йæ зад. 
Тары ныгъуылынц уæйыгхуыз къæдзæхтæ, 
Бабастой рагъыл изæрмилтæ рон. 
Ныхасы бадынц нæ урссæр зæрæдтæ, 
Цыма цæуыл кæнынц сагъæс, тæрхон? 
* * * 
Дæ уæлæ урс тъыфылтæ хауынц. 
Æмæ дæ сау дзыккутыл тайынц... 
Уары мит! 
Бæрзытæ урс кæрцытæ скодтой, 
Цыдæр рæвдыд кæмæйдæр домдтой. 
Уары мит! 
Ысты дæ чысыл къухтæ уазал, — 
Мæ тæвд зæрдæйы бын сæ адар. 
Уары мит! 
12 

* * * 
Ацы ’хсæв мæ фæллад зæрдæ — сабыр, 
Ацы ’хсæв, куырысдзау усау — хин. 
Ирддзæсгом мæй уазæгау — мæ уаты. 
Сабийау нæ уромын мæ цин. 
Раивылд мæ уды ’фцæгыл тавиц, 
Ферох кодтон маст æмæ æрхуым. 
Ахсæв мæм дæ рох сурæт æртахтис, 
Тарст тæрхъусау алыгъди мæ фын. 
» * * 
Арв—лæпъа мигътæй æхгæд, 
Уазал дары уддзæф. 
Аззади бæгънæгæй хъæд, 
Нал дзы зары удæвдз. 
Алчи зымæгмæ ысрæвдз, 
Ратылд уæрдон кæртæй... 
Акодта мæ фыд йæ кæрц, 
Уынгмæ рауад уæртæ. 
Апырх ысты уырыл дард 
Хъомтæ, сæгътæ, фыстæ... 
Урс бæрз хъæугæрон — æнкъард, 
Батилы йæ дыстæ. 
13 

ЛОНИЙЫ ФÆСТАГ НЫХАС 
Æз уарзтон цард, нæ Иры ЗæХХ, Нæ бæстæ, 
Фæлæ ызнаг ныббырста махмæ уæд. 
Æмæ йæ ныхмæ рацыдтæн æз хæстмæ, 
Уæззау хæсты мæ ’рыййæфта мæлæт. 
Мæ мæгуыр мад, мæ сидзæртæ, ныббарут, 
Ныууагьтон уæ цæссыгкалгæ, рыстæй. 
Мæ ном-иу мын дыууæ кæрдзынæй ссарут, 
Æмæ кæнут уæ царды кой ыстæй. 
* * * 
Дæ цæстытæй æрвдидинджытæ худы, 
Мæ хивæнд зæрдæ катæйттыл фæцис: 
Ды бацардтæ æгасæйдæр мæ уды, 
О, ауæрд мыл, о, бамбар мын мæ рис. 
Дæ уарзт зæйау мæ дадзинты рæмудзы, 
Æвзистсыкъа мæй арвастæу ныджджих. 
Цъæх пиллонæй дызæрдыгдзинад судзы, — 
Нæ уды ’фцгуытыл никуы уардзæн их. 
Цы бакæнон! Мæ рагуалдзæг фæфæуы, 
Мæ лæджы карæн разындис йæ рындз. 
Мæн дойныйау дæ уарзонад фæхъæуы... 
Мæ азтæ та — тæхынц æмæ тæхынц. 
14 

* * * 
Чысыл хъæуыл мит урс пакъуытæ тауы, 
Зымæгон хъæд, æгомыгау, ныхъхъус. 
Зæронд ус ныр сæ пецы арт ысхъауы, 
Арт судзы. Цæсгом арты рухсмæ — урс. 
Тыхсы йæ уд, — йæ цуры нæй йæ зæнæг, 
Æмæ кæны ныр уал азы æнкъард: 
Кæмдæр йæ хъæбул горæты ысцæрæг, 
Ам хъæуы та ысхъауы арт йæ мад. 
* * * 
Айнæджы лæгуын къуыпп ныхæй 
Уидаг, хъамайау — зæбул. 
Урс, хæмпус мигътыл æрфынæй, 
Авдæны сабийау, хур. 
Аууæттæ фыййауы фыстау 
Къутæрты бынмæ лæсынц. 
Суадæттæ лæджы цæссыгтау, 
Сау хохы рустыл тæдзынц. 
15 

* * * 
Тархъæд — гомæгæрц, æнкъард, 
Арвы къуырф ныджджих и, 
Къададон — фæсус йæ зард, — 
Байбынты ныййих и. 
Айнæг сау хохыл — дзыгуыр 
Æврæгъты бындзгуытæ. 
Бур фæсалæй ’мбæрзт, мæгуыр 
Хъугæмтты рындзытæн. 
Цъуймæ батилы йæ сæр 
Авдудон цъæх нæзы. 
Тулдзы бур-бурид сыфтæр 
Къæхты бын ныхъхъæрзы. 
* * * 
Зымæгон тар изæр — æнкъард, 
Æррайау уад лæбуры кæртмæ. 
Цырынæй судзы пецы арт, 
Мæ фыд сæумæйæ ацыд хъæдмæ... 
Тыхстис Нана, нырмæ кæм ис? 
Уæд та дзы искуы уазал бацыд... 
Æмæ фæлмаст цæсгомыл рис 
Мынæг цырагъы рухсмæ разынд. 
Уый раджы уыд, фæлæ уæддæр, 
Нæу удæй уыцы изæр рохы... 
Мæ фыд æвдудон уыд кæддæр, 
Мæлæтимæ-иу бацыд тохы. 
16 

ХОСГÆРСТЫ 
Арвгæрон кодта фæлурсæй фæлурсдæр, 
Арвастæу стъалы-фæрдгуытæ ныккалд. 
Хосгæрст ныссабыр, фæлладæй ныхъхъус и, 
Цатыртæй арты рухс апырх и дард. 
Алкæй йæ хъуыдытæ ахастой хъæутæм — 
Адджын мысинæгтæ, бинонтæ, цард... 
Алчи куы бахæццæ уарзондæр сæнттæм — 
Хосдзæуттæй чидæр ныццæлхъ кодта зард. 
Зарæг ныффæзмыдтой араугæ кæмттæ, 
Тар æхсæв ничиуал кодта фынæй. 
Худтысты мидбылты саухъæд бæлæстæ, 
Зарæгæй н’ алыварс ивылди зæй. 
Ногцагъд цæвджытæ та — ауыгъдæй тулдзыл, 
Физонæг артыл, цъысцъысгæнгæ, фыхт. 
Къададон калдта йæ мæстытæ дуртыл, 
Афтæмæй уырдыджы адагмæ лыгъд. 
17 

ФÆЗЗЫГОН ХЪÆУЫ 
Фæцæуы, фæивгъуыйы сæрд, — 
Ныууагьта афтидæй нæ хуымтæ... 
Нæ гæдыйау схъулон ис хъæд, 
Æртыдтам йæ цъуйтæ, йæ цымтæ... 
Сырддон цъиутæ телтыл — рыгъдæй, 
Хæркъуы дымгæ разилы знæтæй. 
Æрбацæуынц лæгтæ куывдæй, — 
Æппæлынц сæ фысымты нуæзтæй. 
Æндæрджытау дардмæ зынынц 
Гæрæм рæгътыл амад мæкъуылтæ. 
Фынккалгæ, ысхъиугæ бырсынц 
Уырынгтæ лæбырд коммæ дæттæ. 
Къæвдатæ, хъуынтъыз бон æдзух, 
Сылæг мигъ хуылыдз зæххыл бады... 
Нæу хойрагæй хохаг лæг цух, — 
Йæ бæркад, йæ тыллæг — нымады... 
18 

ФЫДÆЛТЫ МÆСЫГ 
Бæрзонд ран айнæг-хохы фахсыл 
Тызмæгæй иу мæсыг лæууы. 
Йæ нарæг тохарыд фæрсæгтæй 
Æдзæмæй йæ алфамблай кæсы... 
Æнустæ йыл сæ фæд ныууагътой, — 
Кæддæр фыдæлтæн уыд сæ уарт. 
Йæ айнæг систæй сæ æмбæрзта, 
Ныр систыл азты чырс æрбадт. 
Уый ферох абоны рæстæгæй, — 
Æрзылд ыл фисынмæ хъысмæт. 
Ныууагъта ма æрмæст йæ фæстæ 
Нæ ивгъуыд замантæн сæ фæд. 
* * * 
Денджызы фæленк кæны мæ нау, 
Сисынц æй зыд уылæнтæ сæ сæрмæ. 
Сусæг уарзтæй чи риссы мæнау, 
Уафæд уый цъæхснаг фæндтæ изæрмæ. 
Чи зоны, уæд банкъара æваст 
Сонт уарзты зæрдæскъæфæн тæмæнтæ... 
Мидкатай, тæлфгæ риутæ, йæ каст... 
Монцты арт... Ызнæт уды кæлæнтæ. 
Охх, цæмæн фæтары сты фынау 
Рагазтæ, изæрмилтау, мæйдары?.. 
Арф денджызы адзæгъæл мæ нау, 
Урс уылæнтыл ме ’взонгдзинад зары... 
19 

ДÆ УДЫ ХЪАРМ 
(Зарæг мадæн) 
Куы вæййын тыхст, фæлмæст æмæ æнкъард, 
Рæвдаугæ мын уæд февæрыс ныфсытæ. 
Куыд диссаг дæ, куыд уарзæгой дæ, мад, 
Куыд хорз зоныс хъæбулы цин, рыстытæ!.. 
Фæндараст мæ куы фæкæныс, уæддæр 
Дæ цæссыгтæ æрлæсæн кæнынц рустыл. 
Куыстдомд армæй æрлæгъз кæныс мæ сæр, 
Дæ фæлмæн фæдзæхст ауайы мæ хъустыл. 
Кæддæрау та нæ артдзæсты цыма 
Æрæмбырд и нæ бинонты къорд иумæ, 
Мæ сæр фæурс, фæлæ уæддæр нырма 
Мæн сабийау æрбалвасыс дæ риумæ... 
Æмæ кæддæрау банкъарын фæлмæн 
Æз мады уарзт — æвидигæ, æгайнæг. 
Зæрин хурау — дæ уды хъарм тæмæн. 
Дæ буц номыл бæргæ куы скæнин зарæг. 
20 

Бур, фæлмæн нартхоры сыфтæ 
Адджын чъиуау хъуг æууилы. 
Бур фæззæгыл бур хъæрнывтæ... 
Уад бæгънæг къалиутæ тилы... 
Арс хъуыр-хъуыргæнгæйæ хъæды 
Кæрдобæласмæ фæхизы... 
Байдзаг æртæхдон йæ фæдты, 
Комы сау къададон тъизы... 
Рæгътыл, æфцгуытыл мæкъуылтæ 
Мусты ныр уыдзæн сæ цæрæн. 
Цъитийæн ыскъуыд йæ былтæ, — 
Пъатæ йын кæны æхсæрдзæн. 
Хохы сæры арф уыгæрдтæ 
Цавæрдæр уæйыг ныккодта... 
Хорз тыллæг нæ хуымты сцæттæ: 
Хорæй байдзаг кодтам гонтæ... 
21 

* * * 
Ногцагьд мисынау, æврæгьтæ 
Разындысты цадæг. 
Бон æрцыдис, æмæ хæхтæ 
Самыдтой сæ зарæг. 
Саппыл дидинæг цæхæрæй 
Бахудти йæ мидбыл. 
Сонт фыййау хуыссæгхъæлдзæгæй 
Фос ыскъæры хидыл. 
Ирдгæ расенк кодта хуымты, 
Бур æфсиртæ фасы. 
Тар хъæд райхъал ис йæ фынты, 
Хъулон хиуа уасы. 
* * * 
Аскъуыд бонрухсæн йæ уд, 
Арв ыстъалы-цæссыг тадзы. 
Уддзæф сыфтæрмæ фæхудт, 
Къалиутыл йæ фæллад уадзы. 
Талынг — саудзæсгом, фæлмаст, 
Ризгæ рудзынгыл æрбыры. 
Амонд, сагъæс æмæ уарзт 
Ахсæв ме ’взонг риуы гуыры. 
22 

ФÆЗЗЫГОН ЗАРÆГ 
Сырхуадул зæрæхсид йæ дзыккутæ хæхтæм 
æруагъта, 
Изæрмилтæ зæхмæ хъуызгæ-хъуызгæ сабыр 
лæсынц. 
Рæуудзæф ызнæтæй нæ бæласы сыфтæ 
ысцагъта, 
Изæрдары бабукъ йæ рындзыл фыдæлты 
мæсыг. 
Къæдзæхрагъыл уадзы фæлмастæй чысыл 
хъæу йæ фæллад, 
Нæ кæрты йæ родмæ та ыскъæтæй бауасы хъуг, 
Фæззыгон изæры æрыхъуысы рагъæй 
кæйдæр зард, 
Уый дзоныгътыл ласынц нæ хъæддзаутæ 
рагъ-хъæдæй суг. 
Чысыл къæстæй фæздæг фæбырсы, 
фæдисонау, арвмæ, 
Æрбахаста цъититæй рог ирдгæ сатæг, æхцон. 
Æдзард къухтæй изæр æвналы мæ удæн йæ 
арфмæ, 
Ыстъалыты рухс тынтæй мæйы чызг уафы 
хæдон. 
23 

* * * 
Ныссабыр ис, ныхъхъуырычъи и сахар, 
Ыстымбылтæ ис уазалы уызынау. 
Мæй, бурдзалыг мæй, мигъты хæрвы батар, 
Æмбарын, мæйæн мигъты ’хсæн куыд зын у! 
Æргьæвст цырæгътæ телхъæдтыл — æндзыгæй, 
Сæ салд цæссыгтæ фестадысты ихтæ... 
Æз иппæрд дæн дæ сау цæстыты зынгæй, — 
Мæ зæрдæ баци саст фатау æрттигътæ. 
Æмæ æгуыппæг сау зындон æхсæвы 
Дæ фенынмæ мæ былыцъæрттæ ’хсынын... 
Æмæ æхцон мысинæгты æхсæнты 
Дæ рухс сурæт тæргай зæдау фæуынын. 
* * * 
Бамбæхст хур бæзджын мигътæн сæ тары, 
Уары къæвда, ставд гагатæй уары, 
Асфальтыл ыслеуахитæ дон, 
Акъæдз кодта арвæрдын йæ рон. 
Уары къæвда, сау дзыкку ныххуылыдз, 
Риуахстоны сонт зæрдæ ыстырындз, 
Уарди-рустыл — æртæхты лæсæн, 
Уарзон ныхас мах уæддæр кæнæм. 
24 

ГОРÆТАГ ÆХСÆВ 
Йæ боны уырыхснытæй бафæллад горæт, 
ныссабыр, 
Æркув-æркув цырæгьтæ телхъæдтæй зæхмæ 
кæнынц... 
Мæй, бирæгъы цæстау, мæ рудзынгмæ 
’нкъардæй ныдздзагъыр, 
Сæрибар «паддзæхтау», афтид уынгты 
куыйтæ хæтынц... 
Кæйдæр рухс ма судзы, мæнау æй нæ ахсы 
кæд хуыссæг, 
Мыййаг, кæд рынчын у, — фыднизимæ тохы 
хъæрзы. 
Æдзæм æхсæв удыл æфтауы æбæрæг 
æнтъыснæг, — 
Нæ кæрт нын æнæзивæг, ног чындзау, дымгæ 
мæрзы. 
* * * 
Арв хуыскъ хъугау нал дæтты æртах, 
Хур йæ тæвдæй зæххы тъанг ыскъуыны. 
Мигъдуагæн, дам, асастис йæ къах, 
Æмæ ’ддæмæ лæгæтæй нæ зыны. 
25 

ФÆЗЗЫГОН ÆХСÆВ 
Æрвгæрæттæй изæрмилтæ æрхъуызынц, 
Ыстъалытæй, чи батад, чи ныййирд. 
Бæрзонд хæхты æхсæвы тар ныхъуыры... 
Кæны къæбæда сонт дымгæ æхситт. 
Фæхъуызы мигъ цæнкуыл къæрныхау уынгты, 
Ныффынæй æрдз, тæгæр бæлас ныхъхъус. 
Йæ тыбыртæ цæгъды, ыстылди рыгты 
Æнцъылд сыфтæр — æрхуыссыдис йæ рухс. 
Ныссабыр горæт. Фæндаггон ма сисы 
Æмыр зарæг, къуырма зæлтæ — фæсус... 
Фæстаг сыфтæр бæгънæг бæласыл ризы, 
Ныссабыр ис нæ хъæугæрон нæ мус. 
ДОХТЫР ЧЫЗГÆН 
Бадыс хъæлдзæгæй дæ уаты, 
Адæмæн ды дæ сæ зæд. 
Аив уæнгтæ — урс халаты, 
Ехх, куыд рæсугъд вæййыс уæд! 
Ды кæй зæрдæмæ ныхъхъусыс, 
Уымæн рахатыс йæ низ. 
Уæд мæнæн цæуылнæ дзурыс, 
Циу мæ зæрдæйæн йæ рис? 
26 

РАГУАЛДЗÆГ 
Митын Дадайæн æлвыны йæ урс боцъо уалдзæг, 
Хуры чызг бахудти, дуне ныррайдзаст, 
ныййирд — 
Карз зымæджы фæстæ малусæг махæн — 
нæ уазæг, — 
Урс-урсид кæрцы хохы хæмпæл риу ысхид... 
Къадайы уадултыл гага цæссыгтæ лæдæрсынц — 
Уазалдзыд хъугæмттæн хурмæ сæ фæрстæ 
тæфсынц. 
Тар хъæды сæрмæ,уызынау, сылæг мигъ 
фæлæсы, 
Хохаг чысыл хъæу,фæлмæцыд бæлццонау, 
кæсы. 
Хуссæртты дзода мит тайы — ныммыдул, 
тæрхъусау — 
Ногзад хъуг уæзæгыл дары йæ родæн æхсыр. 
Бакодта алчи йæ изæры зылдтытæ рухсæй, — 
Разындис рагъæй дзæнхъа мæйы æвзист 
ыссыр. 
Хæдзæрттæй удисгæ бур фæздæг арвмæ 
дзыназы, 
Гаппар хъæууынгты ма куыйтæ дыууæрдæм 
кæнынц... 
Ахæм хъæрмуст изæр зæрдæ ызнæтæй 
фæуарзы, 
Изæры рухс мыртæ удæн æнцойад дæттынц. 
27 

ТÆРККЪÆВДА 
Тулдзæн йæ къалиутыл рог уддзæф цуды, 
Дидины къускæй фæлидзæг ис бындз. 
Бургуыбын зокъойæн й’ адаргæ худыл 
Æртæхтæ кафынц, гæппытæ кæнынц. 
Алыран джис-къустæ райдыдтой цъиутæ, 
Тарстæй лæппын тæрхъус бабукъ, нындзыг. 
Къададон сау дуртыл уайы ысхъиугæ, 
Урсзачъе гоби хох калы цæссыг. 
Уалынмæ ехсы къæрцц фехъуысти дардмæ, 
Арвы фынæй русыл абадт тæлмæн. 
Гага-нæмгуытæ ызгъæлдысты цадмæ, — 
Уарди йæ цæстытæй бахудт фæлмæн. 
♦ * * 
Куыствæллад фæззыгон изæр 
Мæй мигъты ’хсæн бацыд гуымбылау, 
Æмæ та дæрзæгцъар тæгæр 
Йæ рагбонтæ мысы, рæуфынау. 
Æмæ та ысафтид нæ уынг, 
Сæ хæдзæрттæй нал хизынц адæм. 
Нæ пецæй та рарттывта зынг, 
Йæ цуры æгомыгæй бадæм. 
Нæ рауад бæллиццаг нæ цард 
Æмбæхст рис — дæ цæстыты малы... 
Æмæ нын кæйдæр сабыр зард 
Нæ удты æлхынцъытæ халы. 
28 

ÆВДУДОН БÆРЗ 
Быгъдæг ран, уæлæуæз, йæ дзыккутæ æрхмæ 
æруагъта, 
Зæдæнгæс бæрз бæлас йæхимæ ныхъхъуыста, 
нынкъард. 
Æгъатыр дымгæ йын тызмæгæй йæ 
сыфтæртæ цагъта, 
Лæууыд-иу æрдуйыл фыдтымыгъты рæстæг 
йæ цард. 
Фæлæ сын фæрæзта, æвдудон-иу разынди 
хъызты. 
Йæ сау цæсгом арвæн уый хъодыгонд удау 
уыдта, 
Æмæ-иу изæры фæлмастæй йæ сусæггаг 
рысты, 
Цъæх уалдзæджы мысгæ æгуыппæг-æдзæмæй 
куыдта... 
* * * 
Лæсы цъæх мигъ гаппар уынгты куырмæджы, 
Фæззыгон райсом — уазал ’мæ хъуынтъыз... 
Уыд хурбонтæ, рæсугъд бонтæ æрæджы, 
Фæмысын ма сæ фæлмæн узæлд æз. 
Ныр та æгæнон зилгæ дымгæ арвмæ 
Æлвасы зæххæй сыфтæртæ æд рыг... 
Хъуызы æрхæндæг сонт удæн йæ тарфмæ, 
Мæ рудзынгыл — рыст æхсæвы цæссыг. 
29 

ХЪÆДЫ 
Тамако дымæгау 
Ысбур-бурид хъæд... 
Нырхæндæг, 
Нынкъард... 
Æрмæст ма 
Дыдзыхуры тынтæм 
Мырткæйы сырх гагатæ 
Къалиуты хъуырыл 
фæрдгуытау æрттивынц, 
Дæ фæрдгуыты хуызæн. 
Æмæ фæлмаст уд 
фæззыгон æдзæм хъæды 
Æрымысыд дæу. 
* * * 
Мит хуссæртты тайы, 
Бон райдзаст — фæлмæн. 
Дон комырдæм уайы, 
Хур калы тæмæн. 
Фос уынгты ысчыртæ, 
Улæфы та зæхх... 
Алдымбыд быдыртæй, 
Чи — ногконд, чи — цъæх. 
У рагуалдзæг, бæстæ 
Кæмфæнды — фысым. 
Мæ уарзон хъæубæсты 
Нæ кæнын æрхуым. 
Ам урсхил зæрæдтæ 
Фæмысынц сæ цард. 
Сæ зæххы кæрæтты 
Уыд кард æмæ уарт. 
30 

Уаддымгæ 
Бæлæстæн тоны 
Сæ пакъуытæ. 
Салд зæххыл 
Бур сыфтæ 
Райдыдтой 
Уадзгуытæ... 
Цыма 
Уыдысты 
Куывддон лæгтау 
Расгуытæ. 
Афтæ, 
Хылдысты, 
Афтæ 
Тылдысты 
Асфальтыл, 
Фæндаджы 
Хъæбæрыл... 
Бур сыфтæ, 
Хус сыфтæ... 
Иухатты цардмонц 
Цъæхдзаст сыфтæ. 
31 

Урс тъыфылтæ цæссыг калыс 
Арв — цæуыл кæныс æнкъард? 
Кæд мæнау дæ удмæ хъары 
Ивгъуыд сагъæсты нымд зард? 
Кæд цъæх уалдзæджы фæмысыс 
Сабыр изæртæ, фæлмæн? 
Кæд дæ цæстыты æрхуыссы 
Ирд сæуæхсиды тæмæн? 
Кæд дæ амонды къæсæрыл 
Уды бацардис фæсмон? 
Кæд дæ денджызы лæзæры 
Рухс бæллиц — фæцис дæлдон? 
Арв, хъуынтъыз арв, кæд ыссарис 
Ды дæ хъызт удæн бынат 
Ехх, уæд та дыл æз ныззарин, — 
Зæлид арвгæрон мæ зард. 
32 

* * * 
Рынчындон... 
Æнуд уаты — 
Хосты хъыхъхъаг тæф 
Фындзы хуынчъытæ 
Ыссудзы, — 
Удыл æмбæлы. 
Сынтæджы — саби, 
Сахъат чысыл саби, 
Дзæгъæлзад æй хонынц, 
Йæ дурзæрдæ мад æй 
Ныууагъта 
Æмæ фæлыгъдис. 
Æмæ баззад æвæгæсæг 
Æнæаххос саби... 
Хъысмæт ын йæ сонт уд æфхæры. 
Цæссыгдзаст, фæлмастæй, 
Уый йæ хъомылгæнджытæм фæкæсы. 
Бæргæ йыл узæлынц, 
Бæргæ йæ рæвдауынц, 
Нæ йæ уадзынц ницæмæй цух, 
Фæлæ саби, чысыл саби 
Йæ уды рæбыны 
Ныййарæджы мысы. 
2 Уды зæгьинæгтæ 
зз 

САБИБОНТЫ НЫВТÆЙ 
Мит лыстæг тъыфылтæй уары, 
Комдон ихы бын фæци. 
Халон бырæттæ ысгары. 
Дуцы хъуццыты Гыцци... 
Рудзынджы тарвазыл бады, 
Хъуари цъиу, ныргъæвст, ныббукъ... 
Уынджы сыхæгты лæг фады 
Цурк æмæ дзæккорæй суг. 
Уад фыдуаг лæппуйау сонтæй, 
Миттæ телхъæдыл цæвы... 
Хæдзары къуыпрагъ фæсонтæй, 
Хиды салд æртах тæдзы. 
Сабитæ сæ дзоныгътимæ 
Уайынц къуыбырмæ цæрдæг. 
Гугын фыс нæ урс сæгъимæ, — 
Рындзыл агурынц кæрдæг... 
Митын лæг — нæ уазæг уынджы, 
Мидæмæ нæ комы ’ппын... 
Чидæр бацыди йæ хъыджы?.. 
Никæмæ кæны фысым. 
Адæмы тыхстмæ нæ хъусы, — 
Хохмæ ’рхæндæгæй кæсы. 
Цъеритæ — уæйгуытау мусы, 
Арв сыл урс ыссад ыссы... 
Судзы пецы арт цырынæй 
Гино пецы бын — фынæй. 
Бафæлладыстæм бырынæй, — 
Бырынæй æфсæдæн нæй. 
34 

Афтæмæй æрвитæм зымæг, 
Уазал нæм нымады нæу. 
Ныр цæгьды гыцци йæ хъуылæг, 
Царв ыстымбыл уа, фæлæуу! 
* * * 
Ацы фæззыгон сыфтæрты 
Бамбæхст мæ катай, мæ рис, 
Ацы фæззыгон сыфтæрты 
Рагуалдзæг аргъауау ис. 
Алчи сæ уалдзæджы мысы, 
Сагъæс сыл бады чырсау, 
Тулдзæн йæ цæссыг нæ сысы, 
Сагъуыд ыл тымыгъ куыдзау. 
Ма кæ, фæззыгон бæлæстæ, 
Ма кæнут сусæг хъынцъым: 
Уалдзæг та срухс кæндзæн бæстæ, 
Дидинæг калдзæни цым. 
Алчи рæсугъдæй йæ зарæг 
Зардзæн, нæ зондзæн æфсис, 
Зарæг — нæ цинтæ æвзарæн, 
Зарæгæй хуыздæр цы ис! 
35 

ÆРХÆНДÆГ ДÆН 
Æрхæндæг дæн, 
Кæй аивгъуыдта уалдзæг, 
Æнафоны, тæргайгæнаг зæдау. 
Æрхæндæг дæн, 
Кæй нал нæм цæуы уазæг, — 
Нæ уæрæх кæртæн 
Гом куы у йæ дуар... 
Æрхæндæг дæн, 
Кæй нал хъуысынц кæддæрау, 
Нæ хъæугæронæй 
Зарджытæ — æхцон. 
Нæ бæстæйы 
Гæвзыкдзинад, 
Æлдарау, 
Кæй æрцардис... 
Æрвдалынгау — нæ бон. 
Æрхæндæг дæн, 
Хæрам дунейы митæй, 
Рынау мын у фæлывддзинад, 
Козбау... 
Æрхæндæг дæн, 
Æнæсымæй кæй мæлынц 
Нæ Иры фарн, ирон æвзаг, 
Æгъдау... 
Æрхæндæг дæн, 
Кæй нал кæнæм тæригъæд, 
Хуыцауæн дæр кæй рахæссæм 
Тæрхон, 
Æрхæндæг дæн, 
Нæ амондгур 
Фæсивæд 
Хъылма монцты куы фæвæййы дæлдон. 
Æрхæндæг дæн, 
36 

Фæлæ уæддæр æууæндын, 
Кæй уыдзæн райсом рухс бæллиц 
Хæдбар. 
Кæй кæсдзæн хур 
Нæ хуымбыдырты уæнтыл 
Кæй уыдзæн арв 
Нæуæгæхсадау цъæх. 
ФÆЗЗЫГОН НЫВ 
Хъæдæн ныппискъуыл, 
Ныллæбырд йæ дарæс, 
Ысбæгънæг, ысфыдхуыз... 
Ирдгæ 
Ыскъæфы 
Сыфтæрты уымæл тæф... 
Зымæгæй алчи тæрсы, 
Æвзиды нæм хæхтæй. 
Æгайнæг, æгæнон, æгъатыр... 
Мæгуыр лæджы 
Мæгуыр 
Нæ хаты. 
37 

* * * 
Фыййауы зæронд худау 
Бæлæсты сыфтæрты 
Æнафоны сбур кодта фæззæг... 
Æнæхинуд сабийау 
Быдыры нартхæртты 
Ызгъоры тæлтæг дымгæ — хъæлдзæг... 
Гæрæм рагъыл цъынайæн 
Æвиллон уæйыгау 
Йæ тар аууон разынд изæры... 
Пыхс хъæды цъæх хъуынайæ 
Æрттивы фæрдыгау — 
Æртæх — гага — мигърайсом зæры... 
Уырынгтæ хъæдвæндагыл 
Фæллад галтыл ласы 
Хъæддзау лæг йæ уæрдоныл сугтæ... 
Зæронд куырой — фæндагыл, 
Йæ тызмæг æнгасы 
Æз федтон нæ ивгъуыды дугтæ... 
38 

РАГБОНТЫ СÆНТТÆ 
Рог уддзæф сыфтæртыл дзой-дзой кæны, 
Рагъæй ма хурæн йæ уадул зыны... 
Райхъуысы дардæй хæццæ-мæццæ зард. 
Горæты райгуырд изæрмилты цард. 
Уарзæттæ — уынгты, æнæмæт, рæсугъд... 
Рагуалдзæг мысгæ æрæнкъард и уд. 
Хохаг чысыл хъæуы иухатт кæддæр 
Уадтæн дæ фенынмæ райгæ æз дæр. 
Бирæ рæубæллицтæ зæрдæ сыгътой. 
Хистæртæ н’ амондмæ махæн куывтой. 
О, фæлæ ’ндæр фæндаг равзæрстай ды... 
Дард дæ кæдæмдæр фæцæуын фæндыд... 
ХОХАГ РАЙСОМ 
Ыздыхтсы дзæбидырыл хæхтæй 
Рухс хур йæ тынтæ фæрсудзы... 
Уалдзыгон рухс райсом фæзæй 
Дидинæг мидбылты худы... 
Талынджы дысон уæларвæй 
Рахауди судзгæ ыстъалы, 
Ризгæйæ айсæфти тары... 
Бон æм йæ мæсыгæй дардæй 
Аргъæутты ’хсинæгау 
Ратахти ардæм. 
39 

ÆНÆРВЫСТ ФЫСТÆДЖЫТÆ 
Æнæрвыст фыстæджытæ... 
Бур сыфтыл ивад рæнхъытæ... 
Нæ рагбонты уарзтæн ысты ныр æвдисæн 
Æнæрвыст фыстæджытæ... 
Сусæг æрхæндæг рæумыртæ 
Ысног кодтой уды мысинæгты ристæ. 
Æнæрвыст фыстæджыты 
Басур цæссыгныхъуырд рæстæг — 
Дæ сурæт ыстъалыйау 
Бахудти ивгъуыдæй... 
Дæ чындздзон фæлысты 
Ды кастæ æнкъардæй мæ фæстæ... 
Нæ быдырты фæззæг ныууагъта ивзыдæй. 
Фæцыдтæ нæ хъæуæй 
Ды сатæг, фæлмæн изæр дардмæ. 
Æрвон зæдау тары 
Дæ сурæт ныхъуырдта фæлурс фæлм. 
Мæ рох бæллиц тайы 
Æнæрвыст фыстæджыты хъарммæ. 
Æнæрвыст фыстæджыты — 
Уарзты мысинæгты рухс тæлм. 
40 

* * * 
Мæй разындис арвыл фæлурсæй, фæстинон 
рынчынау. 
Æлгъæдгæнæг уддзæф мæ цæсгомыл уадзы 
йæ арм. 
Нæ мæм хъары абон — нæ зарæг, нæ 
уалдзæджы хъарм. 
Мæ зæрдæ та риссы, ыстымбыл дзы сау маст 
уызынау. 
Цы рухс зæдæн куывтон, кæй æнхъæлдтон 
хурау хæрзиуæг, 
Кæй уарзтæй-иу тадтæн, кæй тыххæй 
ысдзæгъæл мæ сæр, 
Кæй ном-иу ысдзырдтон чъызгæйæ сæрдыгон 
изæр, 
Уый атахт зырнæгау, æмæ ныр æз баззадтæн 
иунæг. 
* * * 
Æврæгъты сау æрфгуытæй бон 
Æрхызт йæ цъæх бæхыл дунемæ. 
Нæ уынгты иу бонцау бæлццон 
Фæцæуы уыгæрдæнмæ немæ... 
Æрвгæрон дард ысхæцыд арт: 
Уый хур æрбацæуы сырх худы, 
Æмæ та ногæй райгуырд цард. 
Æмæ Фыдызæхх мидбыл худы... 
41 

НОГ БОНЫ РАЙГУЫРД 
Уддзæф бандзыг и, ныхъхъус 
Хъæды бур кæрцæн йæ роны... 
Райгуырд тар æврæгъты рухс — 
Раскъæфы цъæх барæг боны. 
Æмæ разынди фæрныг, 
Дуне ирд цæстæй ныккæсы... 
Уарзты сусæггаг цæссыг, 
Бон йæ уадултыл æрхæссы. 
* * * 
Мæ рагуалдзæг, мæ сусæг цин, мæ уарзт... 
Æз уыцы бонмæ дзуары лæгау кувын. 
Цы бон федтон дæ мидбылхудт æваст. 
Уæдæй фæстæмæ хуры тынау судзын. 
Мæ катайы, мæ зарæджы дæ ном 
Æз сагъæсгæнгæ дзурын æмæ дзурын. 
Мæ цинты сæр, о, рацу мæм æргом, — 
Мæ Хуыцауæй æз уыцы амонд курын. 
Мæ мидсæнтты æз уал азы, ныббар, 
Дæу агуырдтон, дæумæ кастæн æнхъæлмæ, 
Æнæхинæй мæ уарз æмæ æмбар, 
Æмæ цæуæм нæ амонды уæзæгмæ. 
42 

Цæссыгдзастæй-иу мæ ды кодтай мæ балцы 
фæндараст, 
Хæрам дуджы бахардз рæстдзинадыл тохы 
мæ цард. 
Мæ бæстæн лæвæрдтон мæ уды хъарутæ, мæ 
цард уарзт, 
Дæуæн та зæрдæрыст, тыхст сагъæстæ 
хастон, мæ мад!.. 
Ныр алкæмæй рохы, æрвитын мæ бонтæ нæ 
къæсы, 
Æрмæстдæр ды иунæг, æмбарыс мæ катай — 
æнкъард. 
Рæдыдтæн иу сонтæй, фæлæ мæм ды азым 
нæ хæссыс, 
Дæ уды лæггæдтæ нæ бафыстон, уарзæгой 
мад. 
Æмæ мын мæ зæрдæ уый мары, ныййарæг, 
ныббар мын!.. 
Дæ цурæй кæй лыгъдтæн æз цардагур дардмæ 
кæддæр. 
Æгайнæг ыстъалытæ ’рвон мусæй хъавыдтæн 
райсын, — 
Мæ мæтæй æнафон фæхалас дæ саудзыкку 
сæр... 
43 

* * * 
Мæ уд дæм фæтырны, 
Ды та мæ 
Фæлидзыс тæргай. 
Дæу мысгæ 
Æнкъардæй, 
Æрвитын 
Мæ бонтæ, мæ азтæ... 
Куы зонин, 
Нæ уарзыс, 
Мæн иу-цъус, 
Сæрыстыр чызгай, 
Зæгъин дын æнæмæнг, 
Зæгъин дын, уæд иу бон 
Хæрзбонтæ. 
Фæлæ мæ дæ цурмæ, 
Дæ аив 
Фæлмæн æнгас сайы, 
Мæ уарзтмонц зæрдæйы та 
Иухаттау райгуырди цин. 
Æмæ та æгайнæг, 
Æвзонгады сагъæстæй тайын, 
Цыма мын ыскодтай мæ удæн 
Фыдкæлæн, фыдхин... 
44 

СУСÆГ УАРЗТ 
Йæ мидæг донæн нал цыди йæ цин, 
Йæ фæды нал цыд, афтæмæй згъордта. 
Йæ хъуымбыл дзыкку урс бæрз фаст фæци. 
Æмæ мæнæй ныр адджын рæвдыд домдта. 
Йæ сусæг уарзт мæ сонт риумæ лæмæрста, 
Æфсæрмдзæстыг цæстæнгас ыл фæзынд... 
Йæ урс пылыстæг буар мæнæй æмбæхста, 
Фæлæ йыл сыфтæр гадзрахатæй цыд. 
ÆДЗÆРÆГХЪÆУЫ 
Æдзæм у æрдз — сабыр æмæ æнкъард, 
Æрмæст ма сабыр раулæфы уахъæз. 
Йæ фæндæгтыл хæмпæлгæрдæг æрзад... 
Рыст уды гуыры мастæвдылдæй сагъæс. 
Кæддæр кæм уыд хъæууон ныхас, ныр уым 
Æрбады халон иунæгæй, æргъæвстæй... 
Ысрæгъæд хъæды сау дзедæрæг, цым... 
Нæ зары фыййау тауæмбæрзт уæлвæзты... 
Æрмæст ма ком-ком здыхсгæйæ бырсы 
Тæргайгæнаг, ызнæт лæгау, хæххон дон... 
Æдзæрæг хъæумæ джихæй мæй кæсы, 
Цы фæци хъæу — лæппу-лæгæй, зæрондæй?.. 
45 

ХЪÆУУОН НЫВТÆ 
Хуры бамбæхстой сæ роны 
Таргуыбын æврæгьтæ. 
Бабызы лæппынтæ доны 
Ацæвынц сæ сæртæ. 
Дзуры кæрчытæн цыдæртæ 
Сау уасæг нæ кæрты... 
Рагон мæсыгыл хъæдгæмттæ 
Баззадис кæмдæрты. 
Тулдзы бын хуыссы æнкъардæй 
Бирæгъмар домбай куыдз. 
Ацыдис йæ хицау цардæй, — 
Цæстыл уайы дард рындз. 
Фосы дзуг æрбазынд дагъæй, 
Хур æврæгътæй худы. 
Зарынц хосдзаутæ уæлрагъæй, — 
Зарæг тайы удыл. 
Бон кæны йæ цыд æнцадæй, 
Фиды бон йæ хæстæ. 
Уасынц хъал хæфсытæ цадæй, — 
Донæй дзаг хъæлæстæй. 
46 

ХÆСТЫ ФÆСТÆ 
Сæ фæрстæ — хауд, æххормагæй ам уынгты 
Сæ хицæуттæм кæсынц æнхъæлмæ куыйтæ, 
Чысыл сабиты буц хъазæнтæ — къуымты, 
Хъуына къулыл хæлуарæджы тын — суйтæ... 
Æдзæрæг хъæу, афтид хæдзæртты знæтæй 
Хæркъуы дымгæ æрхæндæгæй фæзары, 
Сæ цæрджытæ, кæйдæр къонаты ’ргъæвстæй, 
Сæ къæстæ мысгæ, сау цæссыг лæмарынц... 
* * * 
Арвгæрон дардыл ыссыгъди — ныссырх и, 
Хæрис æркъул кодта донмæ йæ сæр, 
Нартхæрттыл æхсæвы сурхид ныппырх и, 
Рог уддзæф уазалæй бамбæхст кæмдæр. 
Тар хъæд йæ бур нымæт йе уæхскæй исы, 
Гом уæнгтæ урс кæрцæй бамбæрздзæн тагъд: 
Уаты мæ Нана цъындайаг æлвисы, 
Хъарм цъында развæлгъау агайы къах. 
47 

* * * 
Æмæ та цинæй нал æфсæды риу, 
Фæрныг дуне у йе ’мыдзаг рæумыртæй: 
Йæ хъарм ахстонæй базарыди цъиу, 
Чысыл сæныкк мæ агайы йæ сытæй. 
Куы батилы хъылдымгæнгæ йæ сæр, 
Куы мыдыбындзмæ амыр вæййы джихæй. 
Сæууон уддзæфы базырты пæр-пæр, 
Хæссы фыййауы хъæлдзæг зарæг тигъæй. 
* * * 
Зæрин хур фæтулы æмдымбылæй хæхтыл, 
Цъæх цъитийы фæдæг дзæбидыр дæйы, — 
Уираг дуртау хъом-рæгъау апырх и рæгътыл... 
Нæ дуары къуырцц-къуырцц... Нæ мила 
рæйы. 
Мæ сыхаг мæ хоны хæларæй сæхимæ, 
Уым хъарм абадт фынгыл — уæливыхтæ, сæн... 
Æмæ та æмбырдæй хæлæрттимæ иумæ 
Нæ удтæм нæ сабион уалдзæг зындзæн. 
Нæ къæсты та ’рцæрдзæн изæрмилты сатæг, 
Мæй калдзæнис арвыл фæйнæрдæм тæмæн. 
Æмæ та чысыл хъæуæй райхъуысдзæн зарæг, 
Цъæхдзаст изæр рухс цин хæсдзæни мæнæн. 
48 

Сабыргай ыскъæры рагъыл 
Фыййау дзуг. 
Дзаг фæздонимæ уым дагъы 
Хизы хъуг. 
Мигътæ хæхты сæр — скъуыдтæй, 
Тугау — сырх. 
Адджынæн нæ хъыбыл кæрты 
Нуазы хуырх. 
Урс æхсæрдзæны фæрдгуытæм 
Дарын арм. 
Райгуырæн бæстæйы къуымтæ 
Удау — хъарм. 
Аппар дæ хæцæнгарз 
Лæг! 
Цардæн мауал хæсс 
Мæлæт. 
Мин хæстытæй 
Нуæстæ, 
Хъæдгæмттæ 
У зæхх... 
Аппар дæ марæнгарз, 
Лæг! 
Мауал кæн 
Зæххæн 
Йæ дудгæ 
Рыст 
Зæрдæйыл 
Цæхх!.. 
49 

ФЕМБÆЛД 
Тæгæр бæласы даргь хихтæ 
Рæудымгæмæ тæлфынц. 
Изæрдалынджы тар милтæ 
Мæ рудзынгыл бырынц. 
Фæллад зæрдæйыдзаг хъуыды 
Æрсабыр и, нындзыг. 
Нымд зарæджы æнкъард мырты 
Мæ рагуарзты цæссыг. 
Цыдæр сусæг фæлмæвæрдæй 
Дæ рох сурæт æрцыд. 
Дæ сау дзыкку хæрдгæбыдæй 
Уыд халасы æвдылд. 
Æмæ та мæм дæ мидбылты 
Рог бахудтæ фæлмæн. 
Æмæ уынын: дæ урс хилты — 
Мæ цъæх уалдзæг мæнæн. 
Дзыцца, цы чындзаг равзæрстон дæуæн! 
Ныр уый сайдæй æрхæндæг бабадт уды, 
Æмæ та ног йæ фæндиаг фæдæн, — 
Мæ рог митыл хъысмæт кæл-кæлæй худы. 
Æмæ ивылы риуы къуымты хъыг, 
Æз авд дуары сæхгæдтон мæ уарзтыл: 
Æрхаста бон йæ уадултыл цæссыг, 
Фæззыгон æрхуым бацардис мæ уаты. 
50 

ÆХСÆРÆГ 
Сабыр у зымæгон, 
У æгуыппæг хъæд. 
Миты бын — цæугæдон, 
БаззаД ма йæ фæд. 
Пухкъæдзил æхсæрæг 
Хъазыдис сæрæй... 
Бæласыл ысцæрдæг, — 
Уый фæтарст мæнæй... 
Бахæцыд ыл ризæг, 
Знаг ын цыма дæн, 
Мæрамæ фæлидзæг, — 
Уым ын ис цæрæн. 
Дзаг у уым йæ хордон: 
'Хсæр, æнгуз æм — фаг, 
Удæнцой — йæ сомбон, 
Удæнцой — йæ равг. 
51 

* * * 
Уазал, уазал, 
Уæнгты хизы... 
Ихæн, ихæн, 
Буар ризы. 
Уары, уары 
Мит тъыфылтæй, 
Зары, зары 
Уад — цыфыддæр 
Уасы, уасы 
Тъура хъæдæй, 
Басыд, басыд 
Тулдз уæлгъæдæй, 
Арвыл, арвыл 
Мæй знæтæй. 
Урс сæр, урс сæр 
Фестад айнæг. 
Уды, уды, 
Уарзт æгайнæг... 
Митыл, митыл 
Арф дæ фæдтæ... 
Уайын, уайын 
Æз дæ фæстæ... 
Тайы, тайы... 
'Мбойны зæрдæ... 
Уалдзæг, уалдзæг, 
Тагъд, цы фæдæ?! 
52 

Арт куы нæ схъауай, 
Уæд ысвæййы фæнык. 
Нал ис зæрдæйы 
Уарзондзинады зынг. 
Тар, фæллад цæсгом, 
Былтыл мидбылхудт — тад. 
Фесты рагбонтæ, 
Фестад мысинаг цард. 
Фæлæ рагуалдзæг 
Удмæ бахъары зард. 
Æмæ рухс сæнттæй 
Уæнгтыл сирвæзы арт. 
Хъуынтъыз мигътæ арвыл ыскъахтой зынг 
хурæн йæ цæст. 
Нæ расыг фæззæгæн йæ лулæйы фæздæг 
ныббадтис. 
Бæгънæг бал бæласыл сырддонцъиу ныккука, 
ныргъæвст. 
Нæ хосдзæутты уæрдон цъыф хъугомы астæу 
ныссагъдис. 
Уым фалдæр та, рæгътыл, фæрдгуытау, 
ныппырх сты фыстæ, 
Тызмæпсуыз уæйыгау, нæ цьына уæлвонгæй зыны. 
Дыргъдоны быдыргъæн рæууддзæф ыстилы 
йæ дыстæ, 
Æнкъард хъæды сæрмæ, хъæргæнæгау, 
халон тæхы. 
53 

РАГБОНТÆ 
Афæдзы афонтæй, 
Уарзын цъæх уалдзæджы... 
Ивгъуыды рагбонтæ 
Райгуырынц зарæджы. 
Ног чындзау æрдузы 
Малусæг — хуры чызг... 
Балы къуыбыр русыл, 
Бонрухсы урс цæссыг. 
Уаддымгæ раивазы 
Тулдзæн йæ къалиутæ. 
Бадынц ма «ныхасы» — 
Кауыл хъæддаг цъиутæ. 
Бур мæлдзыг йе ’ккойы 
Рахæссы цал бындзы! 
Хохы рухс саккомæй 
Цъити дон ратынзы. 
Хурмæ нæ рæуæдтæ: 
Тавынц сæ фæсонтæ, 
Хъомты сæ къæлæттæй 
Ысуæгъд кодтой хъарм бонтæ. 
Хотыхджын барджытау — 
Цъеритæ уæзæгыл. 
Нал хъырны раздæрау, 
Мила — куыдз уазæгыл. 
Рагон къæс хъæдрæбын, — 
Нал сæлы уазалы... 
Хуры узæлгæ тын — 
Дурджын къул банкъары. 
54 

Къудзитæй нал зыны 
Иухатты къахвæндаг... 
Разынди байбыны 
Дидинты урсзæнг таг... 
Судзæм нæ дыргъдоны: 
Фароны сыфтæртæ, 
Галтæн нæ хосдоны, — 
Базмæлынц се ’фсæртæ. 
Мигъ чызгæн арвгæрон, 
Разынд йæ пыхцыл сæр... 
Комы бын къада дон — 
Систа фæдисы хъæр. 
Ахойы тулдз сугтæ 
Хусæй нымбыдысты... 
Уалдзæджы исдугтæ 
Удæн адджын сты. 
55 

* * * 
Нæртон чындзхаст, бæрæгбонхуыз хъæубæстæ, 
Уым федтон æз дæ цæстыты тæмæн. 
Нырма цæрынц мæ сонт риуы мæнæн 
Ирон фæндыры араугæ хъæлæстæ. 
Фыццаг зонгæ, фыццаг уарзты цæхæртæ... 
Мæ зæрдæ сæ куыд тынг ради, куыд тынг! 
Лæууынц ын ныр къæйных сæнттæ уырдыг, 
Æмæ цæуын дæу агурæг нæ хæхты. 
Тæхы, тæхы зынггур гæлæбу рухсмæ, 
Йæ базырты — мæ цин æмæ мæ дис. 
Æз банкъардтон мæ фæллад уды рис. 
Æз райстон ирд ыстъалыбардз мæ къухмæ, 
Ысиу кæнæм нæ амæндтæ æнусмæ — 
Сыгъдæг уарзтмæ æрдуйы хидтæ ис. 
56 

* * * 
Хур æмбæхст рындзæй 
Худгæ ракæсы, 
Ногбон ног чындзау — 
Аив дарæсы... 
Иунæг дидинæг 
Астым кæрдæджы... 
Уарзты фидиуæг 
Хонын уалдзæджы. 
Хъамбул урс зæнгтыл 
Уахъæз айсады.1 
Сонт, къæйных чызг мæм 
Ныр цы уайсады?.. 
Рохст уæлмонцты цин 
Риуы исдугау: 
Хуртынты зæрин 
Райвылд ’взист фурдау. 
Сусæг рухс фæндтæ 
Зарæджы мыртау. 
Уды уаз сæнттæ 
Ирд ыстъалытау. 
Уалдзæджы сатæг 
Ис дæ цæстыты... 
Уарзты ног кадæг 
Дидинвæлысты. 
Хур æмбæхст рындзæй 
Худгæ ракæсы. 
Ногбон ног чындзау — 
Аив дарæсы. 
1 А й с а д ы — атыхсы. 
57 

* * * 
Тæргайгæнаг чызгау 
Зæринхур фæлыгьд. 
Мæ уды цырагъау 
Дæ уарзонад сыгъд. 
Нæ хъæугæрон рагъыл — 
Зæронд тулдз, куыд саргъ. 
Йæ быны иу махыл 
Нæ фембæлд ныддаргъ. 
Цъæх изæр-иу арвæй 
Цæргæсау æртахт. 
Дæ цæстыты арфы 
Уыд уаз монцты арт. 
Уыд диссаг æвзонгад, 
Æнæмæт, хъæддаг. 
Сырх хъугæмтты баззад 
Нæ уарзты фæндаг. 
Ныр рагбонтæ мысгæ, 
Фæкæнæм æнкъард. 
Мыдгъуыздзыкку — чызгыл 
Нывæндын мæ зард. 
58 

* * * 
Тулы сау рæстæг мæн, уæрдондзалхау, 
Райгонд нал вæййын уды рагсæнттæй. 
Цыма сау æндæрг — хилын аууонау, 
Сонтæй агурын æз дæ къахвæдтæ. 
Тары бамбæхста арв йæ фæдджитæ, 
Тар, цыллæ хæдон скодтой бæлæстæ, 
Урс æврагъы бын хох йæ къуыпп синтæ 
Галау равдыста бур мæйы фæстæ. 
Риумæ бахъуызыд уарзт æнафоны, — 
Раст кæлæн уысмау зæрдæ баризы... 
Дидин адæргæй хъавгæ ратонын, 
Сау цæстыты ’нгас риумæ бахизы. 
Дуне басабыр, мæй йæ бур тынтæ 
Уафы таримæ кæмтты, хъугæмтты... 
Уды ’лхынцъытæ, уды сау зынтæ 
Тайынц, стъалытау, арвы хъулæтты. 
59 

Мæ фæлмаст зæрдæйы æнцъылынц, 
сыфтæртау, мæ фæндтæ, 
Æнафоны тайы мæ уды æрттивгæ цырагъ. 
Æбæрæг фæндæгтыл мæ сайынц кæдæмдæр 
мæ сæнттæ, 
Æруæззау ис балцы æрхæндæг бæллицтæн 
сæ уаргъ. 
Фæлæ мын ысулæфты фадат нæй ацы 
фыддуджы, - 
Тæргайæ фæлыгъдтæн мæ рагбонтæй дардмæ 
кæддæр. 
Нæ адæмы ристæ, куырдадзау, æхсыстон мæ 
туджы,- 
Нæ царды æлхынцъытæ рохуаты хæлдтон 
кæмдæр. 
Цы уыдис мæ нысан? Кæй ма хъæуы абон та 
зарæг?.. 
Æфсæст бардз мыл худы, ыссæнды мæ 
дыргъдон, мæ кау, — 
Ысхъæздыг ис давæг, æвзиды нæм ’гъатырæй 
марæг, — 
Æгады бынаты ис не ’взаг, нæ рухс фарн, 
æгъдау... 
Фæлæ уый — рæстæгмæ. Ысуыдзæн 
Фыдыбæстæ кадæг, — 
Нæ урс хæхты рустыл æркалдзæнис сусæг 
цæссыг, — 
Нæ Ирыстон махæн — нæ къона, нæ амонд, 
нæ дарæг, — 
Нæхи у йæ цин дæр, нæхи у йæ сау маст, йæ 
хъыг. 
60 

* * * 
Цырæгьтау атадысты азтæ, 
Æвзонгад аивгъуыдта дард. 
Мæ цард мæм алы низтæ хаста 
Мæ сæрыл урс халас æрбадт. 
Фæзынди ’нафоны мæ зымæг, 
Мæ уд фыдцæрдтытæй — фæлмæст. 
Мæ бæллицты тæмæн æрмынæг, — 
Кæддæр ма стæпп кæны æрмæст.. 
Æрмæст ма рухсаив изæрты 
Фæмысын иу сурæт æхцон... 
Рæсугъд, мыдгьуыздзыкку мæ сæнтты 
Мæнæн ысрухс кæны мæ бон. 
Æмæ тæгæр къохæй фæхъуысы 
Æнкъардæй рох зарæг фæлмæн. 
Уым чидæр йе ’взонгдзинад мысы, — 
Кæддæр кæм баззади мæнæн. 
* * * 
Æз дæ футтытæй нæ тæрсын, 
Хъызт тымыгъ-уад! 
Астæумæ миты лæгæрдын, 
Мæ фæндаг — дард... 
Уым чысыл къæсы нæхимæ, 
Уыдзæнис хъарм. 
Æмæ нæ бинонтæм мæнимæ 
Æрцæудзæн фарн. 
61 

УАРЗТМОНЦ ЛÆППУЙЫ ЗАРÆГ 
Цъæх уалдзæг æрцæуы, æрхæссы уый цин... 
Уый хæхтæ ’мæ рæгъты уыдзæни æфсин: 
Æфтаудзæнис урс бæрз парахат сыфтæр, 
Йæ мидбылты худдзæни фидар тæгæр... 
Фæткъуы бæлас тилдзæн йæ цæнгтæ сабыр, 
Гæдыбæлас рындзыл кæндзæнис зыр-зыр... 
Дыууæ уарзон удæн æз хъусын сæ худт, 
Сырх уарди æрттивы сæ разы рæсугъд... 
Кæнын сæм тæхуды, кæнын сæм хæлæг, 
Мæ удæн ныр уырдæм йæ дуар — æхгæд. 
Нæ мын зыдта иу дæр мæ сагъæс, мæ рис. 
Мæ зæрдæ-иу систа йæ тыхстæй фæдис, 
Кæйдæр уазал кастæн æрвылбон быхстон, 
Мæ норст фæнычы ма чысыл зынг уыдтон — 
Дæу бауарзтон бирæ, дæ фендмæ куывтон. 
Æмæ мæм фæзындтæ, ды бамбæрстай мæн, 
Мæ уды зынг фестад ыстыр арт — тæмæн. 
Æз кастæн мæ ивгъуыдмæ — дард æй уыдтон. 
Ызнон-боныл барстон мæ абоны бон. 
62 

Мæ райгуырæн хъæуы, кæм арвыстон сонтæй 
мæ уалдзæг, 
Уым хъугæмтты иухаттау дидинтæ тонын 
дæуæн. 
Æмæ та мыддонау мæ уды куы анхъæвза 
зарæг, 
Уæд мысдзынæн ногæй мæ рох уарзты судзгæ 
тæмæн. 
Уæд ферох кæндзынæн мæ хъысмæты саутар 
æрфгуытæ, 
Тæппал сагъæс риуæй тæппудау 
фæлидздзæнис дард. 
Кæндзысты мын таурæгъ нæ фыдæлты рагон 
мæсгуытæ, 
Æмæ та уындзынæн — куыд хорз у 
фыдыкъæсы цард. 
63 

* * * 
Бæргæ, бæргæ, куы ма уаин дæ кары, 
Уæд раргом кæнин уыцы цин дæуæн. 
Фæлæ мæ удыл азты къæвда уары, 
Æмæ мын нæй æрду хидыл цæуæн. 
Куыд тынг дæ мысын,оххай,уый куы зонис, — 
Мæ фæлмæст уд дæу уарзгæйæ æрцард. 
Мæ рыст сагъæстæ тонын æмæ ’взонын, — 
Дæ зæрдæмæ куы байхъуысид мæ зард. 
Фæлæ хъысмæт! Цы йын загъдæуа, уастæн, — 
Мæ сагъæстимæ ’мдзæринæй цæрын. 
Æмæ мæ кар, æлгъитын æз мæ азтæ, — 
Цæуынц æмæ кæны мæ уд æрхуым. 
64 

УАЛДЗÆДЖЫ ИСДУГТÆ 
Афæдзы афонтæй 
Уарзын цъæх уалдзæг... 
Уыцы цъæх даргъ бонты 
Райгуыры зарæг. 
Ног чындзау æрдузы 
Малусæг — хур-чызг... 
Балы къуыбыр русыл — 
Бонрухсы урс сыг. 
Бур мæлдзыг рахæссы, 
Йе уæхскыл сау бындзы. 
Сау комы хъæлæсæй 
Цъити дон ратындзы! 
Уаддымгæ ратасы 
Тулдзæн йæ къалиутæ. 
Бадынц ма «ныхасы» 
Кауыл хъæддаг цъиутæ. 
Хурмæ нæ рæуæдтæ 
Тавынц сæ фæсонтæ, 
Къулгæрон зæрæдтæ 
Бадынц сæрбæрзондæй. 
Номы дугъ барджытау — 
Цъеритæ уæзæгыл. 
Афтæ уыд раджыдæр 
Алы æрæгвæззæг. 
Рагон къæс хъæдрæбын 
Нал сæлы уазалы... 
Уымæн йæ цæрæнбон 
Тæндæг хъæд базары. 
3 Уды зæгышæгтæ 
65 

Къудзитæй нал зыны 
Иухатты къахвæндаг... 
Разынди байбыны 
Дидинты урс зæлдаг. 
Судзæм нæ дыргъдоны 
Фароны сыфтæртæ, 
Галтæн сæ уæрдоны 
Базмæлынц се ’фсæртæ. 
Мигъ — чызгæн арвгæрон, 
Разынд йæ пыхцыл сæр... 
Комы бын къада дон 
Систа фæдисы хъæр. 
Ахойы тулдз сугтæ 
Хусæй нымпылдысты... 
Уалдзæджы исдугтæ 
Удæн куыд мыд ысты! 
66 

* * * 
Тæргайгæнаг чызгау 
Зæринхур фæлыгъд. 
Мæ уды тызмæгыл 
Дæ рухс бахудт сыгъд. 
Нæ хъæугæрон рагъыл 
Цыма уыди саргъ. 
Йæ быны иу махыл 
Нæ фембæлд ныддаргъ. 
Цъæх изæр-иу арвæй 
Цæргæсау æртахт, 
Дæ цæстыты арфы 
Цы арт сыгъд, цы арт! 
Уыд диссаг æвзонгад — 
Æнæмæт, хъæддаг. 
Сырх хъугомы — зонгæ 
Нæ нарæг фæндаг. 
Ныр рагбонтæ мысгæ 
Фæкæнын æнкъард. 
Мыдгъуыздзыкку чызгмæ 
Мæ фæндаг ныддард. 
67 

ГЕРГИТЫ ВАЛЕРИ 
Цхинвал 
Уыд пырхытæ 
Дæрæн, — 
Æхстой йæ 
Знæгтæ — 
Гуырдзыйы 
Фыдзæрдæ 
Æфсæдтæ, 
Зындысты 
Уырыдæй, 
Зындысты 
Гæлиртæй 
Пырх горæты 
Уынгтæ, 
Йæ фæзтæ, 
Йæ къæстæ... 
Йæ нæмыгдзæв 
Къултæ 
Мæрдонвæлыст 
Лæгтау лæууыдысты 
Сауты. 
Фæлæ дын 
Уæд иу бон 
Сæрдыгон изæр 
Ыссыгъд 
Пырх горæты астæу 
Сæдæгай цырæгътæ... 
Хæстæфхæрд 
Дзыллæтæн 
фæрог ис 
68 

Сæ хъыг, 
Сæ сау мæт, 
Сæ рис... 
Сæ разы — 
Сæ номдзыд хъæбул. 
Ысхæцыд йæхиуыл 
Кæлæнгæнæг къух 
Нызмæлыд, ныррызти — 
Нæ Иры 
Рæстдзинад, 
Нæ Иры 
Уæззау хъыг 
Дзырдта уый 
Дунетæн. 
Хъуыстой йæм 
Лæмбынæг 
Ыстырæй-чысылæй 
Хæстæфхæрд 
Дзыллæттæ... 
Хъуыстой йæм 
Хъæбатыр 
Уæззау цæф хæстонтæ, 
Хъуыстой йæм 
Дунейы сæдæгай 
Бæстæтæ. 
Хъуыстой йæм, 
Хъуыстой йæм, 
Хъуыстой йæм. 
Цыд музыкæ 
Диссаг, 
Æгъуыстаг, 
69 

Зæл мыртæй, 
Уый цардмонцау 
Удтæ 
Йæхимæ 
Æлвæста. 
Сыгъдысты 
Сæдæгай 
Мыдадзын 
Цырæгътæ... 
Хъуыст музыкæ, 
Хотыхты хотыхдæр... 
Дард 
Цхинвалы 
Хæлд артдзæстæй 
Дунемæ тахт. 

* * * 
Хъуыды ма кæндзынæ зæриндзаст изæртæ, — 
Нæ рудзынджы авгыл зæрæхсид куыд тади... 
Æфсæрмдзаст лæппуйæн йæ уарзон 
ныхæстæ, — 
Сырх дидинджытимæ дæ размæ куыд уади. 
Æмæ-иу чысыл хъæу куы аныгъуылд тары, — 
Ыстъалыты арт-иу куы ыссыгъдис арвыл, — 
Уæд уарзтмонц зæрдæ та — гъо, 
уастæн, бындар ф ’уа ! — 
Уыд диссаджы ’нкъарæн мæ сонт уды арфы. 
Уæдæ ныр цы фесты æгайнæг бæллицтæ, 
Æви сыл фæхатти тызмæг азты азар? 
Æнкъардæй дын дзурын мæ царды 
фыдристæ, — 
Ды та мæм фæхатыс: «Цæй,иухаттау азар!...» 
Бæргæ дын фæзарин кæддæрау рæсугъдæй 
Зæриндзаст изæрты фыццаг уарзты кадæг, 
Фæлæ ма цы зæгъон! Æнафон мæ удæй 
Тæргайæ фæлыгъди мæ рагбонты уалдзæг. 
71 

* * * 
Хæххон цæугæдон 
Цæлхдурты сæрты 
Гæппытæгæнгæ 
Тындзы кæдæмдæр. 
Йæ урс фынчыты 
Æхсæв фæнайынц 
Мæйы чызджытæ 
Сæ урс уæхсджытæ. 
Ыстъалыты бардз 
Сыгъзæрин цæгтыл 
Æрхизы донмæ 
Æмæ фæзары 
Æнусон уарзтыл 
Æхсæвæй бонмæ. 
Фæлæ згъоры 
Хæххон цæугæдон, 
Згъоры размæ. 
Цæмæн тагъд кæны 
Хæххон цæугæдон 
Цъæх фурды арфмæ? 
Цæмæн фæкæнынц 
Æнкъард йæ фæстæ 
Нæ чысыл дæттæ? 
Цæмæн фæкæсынц 
Сæ къухаууæтты 
Мæйы чызджытæ, 
Стьалыты бардз?! 
Кæдæм тагъд кæны 
Хæххон цæугæдон?... 
72 

* * * 
Хохаг чысыл хъæу йæ бонгуысты фæстæ 
Улæфы... ’рыргъæвта цыма йæ уаргъ. 
Тары ныгъуылынц нæ хъуарисæр къæстæ... 
Систæуыд хохы æвзист рагъæй саргъ. 
Сойджын сæрвæтæй æрцыдысты хъомтæ, 
Уæзæгæй хъуысы сæ уæззау улæфт. 
Æз кæсын къæсæрæй æмæ цы хъом дæн! — 
Дардыл ныззылди æнæрцæф æхсæв. 
Рагъæй фæлгæсы рыст мæсыг æнкъардæй, 
Урсчырс цæстытыл ысхæцыд хъуына. 
Чи зоны, мæсыджы бæрзондмæ дардæй 
Иры зæронд дуг рæдыфстæй зына... 
73 

Уыд хъуынтъыз бон уалдзæджы 
Зæхх лæхъир фæсуард, 
Æз мæ уды нарæджы 
Бамбæхстон мæ зард. 
Дидинтыл — æвзист цæссыг, 
Арв куыдта тæркæй, — 
Судзгæ риуы уарзты зынг 
Н’абухта мæнгæй. 
Иунæгæй зæрдæрисгæ 
Бонтæ ’рвитын æз 
Гъæ, тæхуды ’ндæр исты 
Бавзарын — дæ хæс! 
Нал хъусын дæ зарджытæ 
Рухсаив изæр... 
Уды цинтæ-хъарджытæ 
Атайынц кæмдæр. 
74 

АВГУСТЫ ИЗÆРТÆ 
Уарзын сатæг августы изæртæ, 
Рагьыл мæй куы рабæтты йæ рон... 
Уардиты æхцон хæрздæф нæ кæрты, 
Хъал сæрды сæртæг бонты кæрон. 
Уарзын хæхты цъититы цæссыгтæ 
Сау айнæджы уадултыл пырхæй. 
Карз æнусты мадзура мæсгуытæм 
Æз фæкæсын се ’дзæмы тыххæй. 
Уарзын сонт, æгæнон азты сусæг, 
Сау цæстытæн æз уыдтæн цагъар. 
Дидинджыты рæсугъддæр — кæркусæг 
Уыд дæуæн мæ иугæндзон лæвар. 
О, фæлæ сыгъдæг уарзты цæхæртæй 
Уазал уды не ссыгъдис цъæх арт. 
Фестадтæн алдзæн цырагъ мæхæдæг, 
Басыгъди мæ цырагъау мæ цард. 
75 

* * * 
Хур фæсхох рындзæй 
Худгæ ракæсы 
Ногбон ног чындзау 
Аив дарæсы... 
Иунæг дидинæг 
Астым кæрдæджы... 
Уарзты фидиуæг 
Сæрды æрдæджы. 
Хъамбул урс зæнгтыл 
Уахъæз рахъазы, 
Уæ, мæ рухс сæнттæ 
Ацал-уал азы! 
Рохст уæлмонцы цин 
Удыл бафты ’мæ, 
Хуртынты зæрин 
Ссудзы афтæмæй. 
Уалдзæджы сатæг 
Ис дæ цæстыты.. 
Уыцы хъарм батæ 
Ныр кæй мæт ысты!... 
Хур фæсхох рындзæй 
Худгæ ракæсы. 
Ногбон ног чындзау 
Й ’аив дарæсы. 
76 

* * * 
Горæт ныгъуылы изæрмилты тары, 
Терк дæр йæ фындзыбын зары сабыр. 
Мигьхъулон, стъæлд арв йæ цæссыг лæмары, 
Бахæцыд дидинтыл фæзы зыр-зыр. 
Уайы, ныррыхы ызнæт дымгæ рæгътыл, 
Сонтæй ныххойы мæ рудзынг мæнæн. 
Агуры ’нцойдзинад уды бырæгъты 
Рагуарзты судзгæ æгайнæг тæмæн. 
Гоби бæллиц та йæ кæлæнтæй сайы: 
Банцайдзæн уарын, ныййирд уыдзæн арв, 
Охх-хай, дæ сурæт мæ цæстытыл уайы, — 
Охх-хай æнæ дæу мæ мæгуыр къæс — тарф. 
77 

СÆРГÆНДТÆ 
Райгуырæн уæзæгыл 5 
«Арв — цъæхбын арвыл...» 6 
«Хъуыды ма кæндзынæ зæриндзаст изæртæ...» ... 7 
«Уаз æнкъарæнтæ...» 8 
Хохы 9 
«Горæт ныгъуылы изæрмилты тары...» 10 
«Сагъæстæ сбирæ сты...» — 
«Йæ бур рихи даугæ...» 11 
«Даритæ скодтой нæ рæгътæ...» 12 
«Дæ уæлæ урс тъыфылтæ хауынц...» — 
«Ацы ’хсæв мæ фæллад зæрдæ...» 13 
«Арв—лæпъа мигътæй æхгæд...» — 
Лонийы фæстаг ныхас 14 
«Дæ цæстытæй æрвдидин’джытæ худы...» — 
«Чысыл хъæуыл мит урс пакъуытæ тауы...» 15 
«Айнæджы лæгуын, къуыпп ныхæй...» — 
«Тархъæд — гомæгæрц...» 16 
«Зымæгон тар изæр...» — 
Хосгæрсты 17 
Фæззыгон хъæуы 18 
Фыдæлты мæсыг 19 
«Денджызы фæленк кæны мæ нау...» — 
Дæ уды хъарм 20 
«Бур, фæлмæн нартхоры сыфтæ...» 21 
«Ногцагъд мисынау...» 22 
«Аскъуыд бонрухсæн йæ уд...» — 
Фæззыгон зарæг 23 
«Ныссабыр ис...» 24 
«Бамбæхст хур бæзджын мигътæн сæ тары...» .... — 
Горæтаг æхсæв 25 
«Арв хуыскъ хъугау нал дæтты æртах...» — 
Фæззыгон æхсæв 26 
Дохтыр чызгæн — 
Рагуалдзæг 27 
Тæрккъæвда 28 
«Куыствæллад фæззыгон изæр...» — 
Æвдудон бæрз 29 
«Лæсы цъæх мигъ гаппар уынгты...» 29 
78 

Хъæды 30 
«Мит хуссæртты тайы...» — 
«Уаддымгæ...» 31 
«Урс тъыфылтæ цæссыг калыс...» 32 
« Рынчындон...» 33 
Сабибонты нывтæй 34 
«Ацы фæззыгон сыфтæрты...» 35 
Æрхæндæг дæн 36 
Фæззыгон ныв 37 
«Фыййауы зæронд худау...» 38 
Рагбонты сæнттæ 39 
Хохаг райсом — 
Æнæрвыст фыстæджытæ 40 
«Мæй разындис арвыл фæлурсæй...» 41 
«Æврæгъты сау æрфгуытæй бон...» 41 
Ног боны райгуырд 42 
«Мæ рагуалдзæг...» 42 
«Цæссыгдзастæй-иу мæ...» 43 
«Мæ уд дæм фæтырны...» 44 
Сусæг уарзт 45 
Æдзæрæг хъæуы 45 
Хъæууон нывтæ 46 
Хæсты фæстæ 47 
«Арвгæрон дардыл ыссыгъди...» 47 
«Æмæ та цинæй нал æфсæды риу...» 48 
«Зæрин хур фæтулы æмдымбылæй хæхтыл...», ..48 
«Сабыргай ыскъæры рагъыл...» 49 
«Аппар дæ хæцæнгарз...» 49 
Фембæлд 50 
«Дзыцца, цы чындзаг...» 50 
Æхсæрæг 51 
«Уазал, уазал...» 52 
«Арт куы нæ схъауай...» 53 
«Хъуынтъыз мигътæ арвыл ыскъахтой...» 53 
Рагбонтæ 54 
«Нæртон чындзхаст...» 56 
«Хур æмбæхст рындзæй...» 57 
«Тæргайгæнаг чызгау...» 58 
«Тулы сау рæстæг мæн...» 59 
«Мæ фæлмаст зæрдæйы...» 60 
«Цырæгътау атадысты азтæ...» 61 
79 

«Æз дæ футтытæй нæ тæрсын...» 61 
Уарзтмонц лæппуйы зарæг 62 
«Мæ райгуырæн хъæуы...» 63 
«Бæргæ, бæргæ, куы ма уаин дæ кары...» 64 
Уалдзæджы исдугтæ 65 
«Тæргайгæнаг чызгау...» 67 
Гергиты Валери 69 
«Хъуыды ма кæндзынæ...» 71 
«Хæххон цæугæдон...» 72 
«Хохаг чысыл хъæу...» 73 
«Уыд хъуынтъыз бон уалдзæджы...» 74 
Августы изæртæ 75 
«Хур фæсхох рындзæй...» 76 
«Горæт ныгъуылы изæрмилты тары...» 77 
Литературно-художественное издание 
ДОГУЗОВ ТЕНГИЗ НИКОЛАЕВИЧ 
Слово души моей 
Стихи на осетинском языке 
Редактор С.З. Хугаев 
Художник В.С. Григорян 
Технический редактор А.В. Ядыкина 
Корректор Э.Дз. Баликоева 
Компьютерная верстка З.С. Мисиковой 
Сдано в набор 03.08.11. Подгшсано к печата 01.11.11. Формат бумагн 
70х90'/з2- Бум. офс. № 1. Гарн. шрифта «Кудряшов». Печать офсетная. 
Усл.-п.л. 2,92. Учетно-нзд. л. 2,27. Тираж 500 экз. Заказ^ 1527. С 4. 
М11Ш1стерство культуры и массовых коммуникащгй РСО—Алания. 
ГУП РСО—Алания «Издательство <Ир>, 362040, г. Владшсавказ, проспект 
Мира, 25. 
Отпечатано с готовых диапозитпвов в ОАО «Издательско-полпграфи- 
ческое предприятие им. В.А. Гасспева», 362011, г. Владнкавказ, ул. 
Тельмана, 16. 

